༄༅། །ངེས་དོན་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་
གདམས་སྐོར་གཅེས་བཏུས་བཞུགས་སོ།།
དཔལ་འཁྲུལ་ཞིག་པ་ནང་ཆེན་སྐྱབས་མགོན་ཨ་ལྡེའུ་རིན་པོ་ཆེ་སྐུ་ཕྲེང་དགུ་པ་མཆོག་
གསེར་ཁྲིར་ཕེབས་པའི་ལེགས་སྐྱེས་ཕྱག་རྟགས་སུ།
པདྨ་དཀར་པོའི་རྩོམ་སྒྲིག་ཁང་གིས་བསྒྲིགས།
པདྨ་དཀར་པོའི་རྩོམ་སྒྲིག་ཁང་གིས་ཕུལ།

རྩོམ་སྒྲིག་སྡེ་ཁག་
པདྨ་དཀར་པོའི་རྩོམ་སྒྲིག་ཁང་།
སྤྱི་ཁྱབ་འགན་འཛིན་པ།
སྤྲུལ་མཆོག་དགའ།
ལག་བསྟར་རྩོམ་སྒྲིག་པ།
སྤྲུལ་མཆོག་དགའ།
དོན་བརྒྱུད་བསྟན་འཛིན།
སྒྲ་གཤུ་བ།
མཁན་པོ་ཨོ་རྣམ།
ཀརྨངག་དབང་།
སྒྲིག་སྦྱོར་བ།
དོན་བརྒྱུད་བསྟན་འཛིན།
པར་སྐྲུན་སྡེ་ཁག
སྤྱི་འབྲུག་དགོན་རྒྱུན་ལས་དོ་དམ་ཁང་། ་
༢༠༡༥ལོའི་ཟླ་༢པར་པར་གཞི་ཐོག་མ་བསྒྲིགས།
༢༠༡༥ལོའི་ཟླ་༨པར་ཐེངས་དང་པོ་དཔར།

དཀར་ཆག
༡༽གསོལ་འདེབས་རྒྱང་འབོད་སྙིང་གི་མུན་སེལ།………………………1
༢༽ ཕྱག་ཆེན་སྔོན་འགྲོའི་ཟིན་བྲིས། …………………….4
༢༽ ཕྱག་རྒྱ་ཆེན་པོ་གནས་ལུགས་དྲི་མེད་ཅེས་བྱ་བ་ཆོས་རྗེ་རས་པའི་གདམས་ངག………..16
༤༽ རྣལ་འབྱོར་བཞིའི་ཞལ་གདམས་ཆོས་རྗེ་འགྲོ་མགོན་གྱིས་མཛད་པ།……………….24
༥༽ཕྱག་ཆེན་དངོས་གཞིའི་ཟིན་བྲིས།…………………………………….28
༦༽ཕྱག་རྒྱ་ཆེན་པོ་རྣལ་འབྱོར་བཞིའི་བཤད་པ་ངེས་དོན་ལྟ་བའི་མིག……………………38
༧༽རྣལ་འབྱོར་བཞིའི་བཤད་པ་དོན་དམ་མཛུབ་ཚུགས་སུ་བསྟན་པ།………………………54
༨༽ཕྱོགས་རྐྱེན་དངོས་གཞིའི་ཞལ་ཁྲིད་གནས་ལུགས་དོན་གྱི་མན་ངག་………………………71

༄༅། །གསོལ་འདེབས་རྒྱང་འབོད་སྙིང་གི་མུན་སེལ་
ཞེས་བྱ་བ་བཞུགས་སོ།།
ན་མོ་གུ་རུ། ཀ་དག་ཆོས་དབྱིངས་ཀྱི་ཀློང་ན། །དྲུག་པ་རྡོ་རྗེ་ནི་འཆང་ཆེན། །ཕྱོགས་
བཅུ་དག་པ་ཡི་ཞིང་དུ། །དུས་གསུམ་སངས་རྒྱས་ཀྱི་རོལ་པ། །གྲུབ་ཐོབ་གཅིག་ཤུལ་དུ་གཉིས་
བསླེབས། །མཉམ་མེད་དྭགས་པོ་ནི་དཀར་བརྒྱུད། །སྐལ་ལྡན་སྨིན་གྲོལ་ལ་འགོད་པའི། །དཔལ་
ལྡན་འབྲུག་པ་ཡི་ཡབ་སྲས། །ཐམས་ཅད་ཀུན་འདུས་ཀྱི་རྗེ་བཙུན། །ཀུན་མཁྱེན་ངག་དབང་ནི་
ནོར་བུ། གསོལ་བ་སྙིང་ཁུང་ནས་འདེབས་ལ། །ཐུགས་རྗེས་རྒྱང་ནས་རང་གཟིགས་ཤིག །ཞི་
རྒྱས་དབོ་དྲག་གི་མཛད་སྤྱོད། །ཅིར་སྣང་ཡེ་ཤེས་ཀྱི་རོལ་པ། །མོས་གུས་གཏད་པ་ལ་ཙམ་གྱིས།
།བྱིན་རླབས་རང་བྱུང་དུ་སྩོལ་བ། །སྒྲིབ་གཉིས་རྙོག་པ་དང་བྲལ་བའི། །མཚུངས་མེད་སྤྲུལ་པ་ཡི་
སྐུ་མཆོག་།གསོལ་བ་སྙིང་ཁུང་ནས་འདེབས་ལ། །ཐུགས་རྗེས་རྒྱང་ནས་རང་གཟིགས་ཤིག །སྐུ་
བཞི་ཡེ་ཤེས་ཀྱི་ལྔ་ལྡན། །ཡོན་ཏན་ཀུན་འདུས་ཀྱི་གོང་བུ། །མཚན་མཆོག་ཐོས་པ་ལ་ཙམ་གྱིས།
།སྣང་བ་ཐ་མལ་ལས་བསྒྱུར་མཁས། །འདི་ཕྱི་བར་དོ་དང་གསུམ་དུ། །རེ་ས་ཁྱེད་རང་ལ་བྱེད་པས།
།གསོལ་བ་སྙིང་ཁུང་ནས་འདེབས་ལ། །ཐུགས་རྗེས་རྒྱང་ནས་རང་གཟིགས་ཤིག་།ཁྱེད་གསུང་
ཐོས་པ་ཡི་མོད་ལ། །འཁྲུལ་སྣང་རང་ཡལ་ལ་བཏང་ནས། །སངས་རྒྱས་ལག་མཐིལ་དུ་གཏོད་
པའི། །ཟབ་གནད་གདམས་པ་ཡི་གཏེར་མཛོད། །སྡིག་ཅན་དམྱལ་བ་རུ་ལྟུང་རྗེས། །ཐུགས་རྗེས་
གཟིགས་ཀྱང་རང་འཕྱིས་སོ། །ད་ལྟ་མི་ཡུལ་དུ་གསོན་དུས། །བྱིན་གྱིས་རློབ་སྐབས་སུ་འདུག་གོ
།སྤྲང་པོའི་སྣང་ཡུལ་གྱི་ངོ་བོར། །རྗེ་བཙུན་འབྲལ་མེད་དུ་ཡོད་ཀྱང་། །མི་རིང་མྱུར་བ་རང་ཉིད་དུ།
།ཞལ་རས་མངོན་སུམ་དུ་མཐོང་བ། །ཐུགས་རྗེ་ཡོད་མེད་ལ་རག་གོ །ཁམས་གསུམ་འཁོར་བ་
ཡི་སེམས་ཅན། །མ་ལུས་ཐར་པ་ལ་འགོད་པའི། །འགྱུར་མེད་ཡི་དམ་དེ་བསྙེལ་ལམ། །བདག་
སོགས་ངན་སོང་དུ་གཞོལ་ལ། །ཐུགས་རྗེས་གཟིགས་རན་ནི་སྣང་ངོ་། །ནམ་འཆི་ཆ་མེད་ཙམ་

གོ་ཡང་། །འདི་བྱེད་བློ་སྣ་རུ་མང་ལ། །ཐུགས་རྗེས་རྒྱང་ནས་རང་གཟིགས་ཤིག །ཆོས་འཇིག་
གཉིས་ཀ་མེད་པའི། །ཅི་བྱས་ཅི་མ་བྱུང་ལ། །ཐུགས་རྗེའི་སྤྱན་གྱིས་གཟིགས་ཤིག །ད་དུང་བློ་སྣ་
མ་འགྱུར། །ཚེ་འདིར་སྲེད་པ་ཅན་ལ། །ཐུགས་རྗེའི་སྤྱན་གྱིས་གཟིགས་ཤིག །འཇིག་རྟེན་འཁྲི་
བ་མ་ཆོད། །བསམ་བློ་གང་མང་དྲན་ལ། །ཐུགས་རྗེའི་སྤྱན་གྱིས་གཟིགས་ཤིག །དམ་ཆོས་ཐོབ་
ལོར་སོང་ནས། །དྲོད་ཐོབ་གདེངས་ཚད་བྲལ་ལ། །ཐུགས་རྗེའི་སྤྱན་གྱིས་གཟིགས་ཤིག །དཀའ་
སྤྱད་སྙིང་རུས་མ་ནུས། །འདོད་ཡོན་ཞེན་ཆགས་ཅན་ལ། །ཐུགས་རྗེའི་སྤྱན་གྱིས་གཟིགས་ཤིག
།གཅིག་པུར་རི་ལ་མ་ཚུགས། །ཁྱི་རྒན་གྲོང་ཁྲོད་འཁྱམས་ལ། །ཐུགས་རྗེའི་སྤྱན་གྱིས་གཟིགས་
ཤིག །རྒྱལ་བའི་གསུང་རབ་ཐོས་ཀྱང་། །ཆོས་བརྒྱད་བློས་མ་ཐོང་ལ། །ཐུགས་རྗེའི་སྤྱན་གྱིས་
གཟིགས་ཤིག །དགོས་མེད་རྒྱུད་ལ་མ་སྐྱེས། །ལྟོ་གོས་དོན་གཉེར་མཁན་ལ། །ཐུགས་རྗེའི་
སྤྱན་གྱིས་གཟིགས་ཤིག །གཤིན་རྗེའི་ཕོ་ཉ་སླེབ་ཚེ། །འཆི་བྲོད་གདེངས་ཚད་མེད་ལ། །ཐུགས་
རྗེའི་སྤྱན་གྱིས་གཟིགས་ཤིག །ལས་ངན་བག་ཆགས་འཐས་པས། །ཉོན་མོངས་རང་གར་ཤོར་
ལ། །ཐུགས་རྗེའི་སྤྱན་གྱིས་གཟིགས་ཤིག །གང་བྱུང་རོ་སྙོམས་མེད་པའི། །ལེགས་དགའ་ཉེས་
དོགས་ཅན་ལ། །ཐུགས་རྗེའི་སྤྱན་གྱིས་གཟིགས་ཤིག །རྗེ་བཙུན་དམ་པ་བྱིན་རླབས་དབང་
བཞིའི་མངའ་བདག །གནས་ལྔ་རིག་པའི་མཁས་པ་ཆེན་པོ། །གཞན་རྒྱུད་མཁྱེན་པའི་གྲུབ་ཐོབ་
ཆོས་རྗེ། །བསམ་བློ་ཆོས་སུ་འགྲོ་བར་བྱིན་གྱིས་རློབས་ཤིག །དལ་འབྱོར་རྙེད་དཀའ་ཤེས་པར་
བྱིན་གྱིས་རློབས་ཤིག །འཆི་བ་མི་རྟག་དྲན་པར་བྱིན་གྱིས་རློབས་ཤིག །ལས་འབྲས་བསླུ་མེད་གོ་
བར་བྱིན་གྱིས་རློབས་ཤིག །འཁོར་བའི་ཉེས་དམིགས་རྟོགས་པར་བྱིན་གྱིས་རློབས་ཤིག །ཐར་
པའི་ཕན་ཡོན་མཐོང་བར་བྱིན་གྱིས་རློབས་ཤིག །ཡུལ་ལ་འདོད་པ་མེད་པར་བྱིན་གྱིས་རློབས་ཤིག
།ནོར་ལ་གསོག་འཇོག་སྤོང་བར་བྱིན་གྱིས་རློབས་ཤིག །སྐྱིད་སྡུག་འདེམ་ཁ་བྲལ་བར་བྱིན་གྱིས་
རློབས་ཤིག །གཉེན་ལ་དགའ་གདུང་བྲལ་བར་བྱིན་གྱིས་རློབས་ཤིག །དགྲ་ལ་ཁྲོ་བ་མེད་པར་
བྱིན་གྱིས་རློབས་ཤིག །རྟག་ཏུ་རི་ཁྲོད་འགྲིམ་པར་བྱིན་གྱིས་རློབས་ཤིག །ཕྱོགས་འཛིན་འཆིང་
བ་གྲོལ་བར་བྱིན་གྱིས་རློབས་ཤིག །བླ་མ་སངས་རྒྱས་སུ་མཐོང་བར་བྱིན་གྱིས་རློབས་ཤིག །དད་
གུས་རྒྱུན་ཆད་མེད་པར་བྱིན་གྱིས་རློབས་ཤིག །ཅི་མཛད་ལེགས་པར་མཐོང་བར་བྱིན་གྱིས་རློབས་
ཤིག །ཅི་གསུང་ཚད་མར་འཛིན་པར་བྱིན་གྱིས་རློབས་ཤིག །ཐུགས་ཡིད་གཅིག་ཏུ་འདྲེས་པར་

བྱིན་གྱིས་རློབས་ཤིག །སྤྲོས་བཅས་ཞེན་པ་ལོག་པར་བྱིན་གྱིས་རློབས་ཤིག །སྤྲོས་མེད་ནང་ནས་
འཆར་བར་བྱིན་གྱིས་རློབས་ཤིག །སྣང་བ་སེམས་སུ་ཤེས་པར་བྱིན་གྱིས་རློབས་ཤིག །སེམས་
ཉིད་གཞི་རྩ་བྲལ་བར་བྱིན་གྱིས་རློབས་ཤིག །རང་སེམས་རང་ངོ་འཕྲོད་པར་བྱིན་གྱིས་རློབས་ཤིག
།འཁྲུལ་པ་དབྱིངས་སུ་དག་པར་བྱིན་གྱིས་རློབས་ཤིག །མཐའ་བྲལ་ལྟ་བ་རྟོགས་པར་བྱིན་གྱིས་
རློབས་ཤིག །རྩེ་གཅིག་སྒོམ་ལ་བརྩོན་པར་བྱིན་གྱིས་རློབས་ཤིག །ཤུགས་འབྱུང་སྤྱོད་པ་སྐྱོང་
བར་བྱིན་གྱིས་རློབས་ཤིག །འབྲས་བུ་ཆོས་སྐུ་མཐོང་བར་བྱིན་གྱིས་རློབས་ཤིག །དཔལ་ལྡན་བླ་
མ་དཀོན་མཆོག་གསུམ་འདུས་ངག་དབང་ནོར་བུ། །ཐུགས་རྗེས་གཟིགས་ཤིག་བྱིན་གྱིས་རློབས་
ཤིག །འདྲེན་མཆོག་ཁྱེད་རང་ལྟ་བུར་ཤོག་ཅིག །པཎ་ཆེན་ཁྱེད་རང་ལྟ་བུར་ཤོག་ཅིག །རྟོགས་
ལྡན་ཁྱེད་རང་ལྟ་བུར་ཤོག་ཅིག །གྲུབ་ཐོབ་ཁྱེད་རང་ལྟ་བུར་ཤོག་ཅིག །སྤྲུལ་སྐུ་ཁྱེད་རང་ལྟ་བུར་
ཤོག་ཅིག །འགྲོ་མགོན་ཁྱེད་རང་ལྟ་བུར་ཤོག་ཅིག། །སངས་རྒྱས་ཁྱེད་རང་ལྟ་བུར་ཤོག་ཅིག །བླ་
མ་མཁྱེན་ནོ། །བླ་མ་མཁྱེན་ནོ།། ཞེས་པདྨ་དཀར་པོས་སྦྱར་བའོ།། 

༄༅། །སྔོན་འགྲོའི་ཟིན་བྲིས་བཞུགས་སོ།།
ཀུན་མཁྱེན་པདྨ་དཀར་པོས་མཛད།
དཔལ་ལྡན་བླ་མ་དམ་པའི་ཞབས་ལ་ཕྱག་འཚལ་ལོ། །སྔོན་འགྲོ་ལ། ཐུན་མོང་དང་
ཐུན་མོང་མ་ཡིན་པ་གཉིས་ལས། ཐུན་མོང་ལ། དལ་འབྱོར་རྙེད་པར་དཀའ་བ། འཆི་བ་མི་རྟག་
པ། ལས་རྒྱུ་འབྲས། འཁོར་བའི་ཉེས་དམིགས་བསྒོམ་པ་བཞི་ལས། དང་པོ་དལ་འབྱོར་རྙེད་
པར་དཀའ་བ་ལ། རྒྱུའི་སྒོ་ནས། ངོ་བོའི་སྒོ་ནས། གྲངས་ཀྱི་སྒོ་ནས། དཔེའི་སྒོ་ནས་རྙེད་པར་
དཀའ་བ་བཞི་ལས། རྒྱུའི་སྒོ་ནས་རྙེད་པར་དཀའ་བ་ནི། རྒྱུ་ཚུལ་ཁྲིམས་བསྲུངས་པ་ལས།
འབྲས་བུ་མི་ལུས་ཐོབ་པ་ཡིན་ལ་ཚུལ་ཁྲིམས་ནི་མི་དགེ་བ་བཅུ་འཁོར་བཅས་སྤོང་བའི་སེམས་པ་
སྟེ། སྤོང་བའི་སེམས་ནི་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་གསུངས་སོ།
།དེ་སྤོང་མཁན་ཆེས་ཉུང་བས་འབྲས་བུ་མི་ལུས་རྙེད་པར་དཀའ་པའོ། །དེ་ཡང་རྗེ་བཙུན་གྱིས་དལ་
འབྱོར་མི་ལུས་མི་དཀོན་དུ། །ཚུལ་ཁྲིམས་སྲུང་བའི་མི་རེ་ཉུང་། །ཞེས་གསུངས་སོ། །ངོ་བོའི་སྒོ་
ནས་རྙེད་པར་དཀའ་བ་ནི། དལ་བ་བརྒྱད་ཚང་བ་རྙེད་པར་དཀའ་སྟེ། མི་ཁོམ་པའི་གནས་བརྒྱད་
དུ་སྐྱེ་བ་ཆེས་སླ་བས་སོ། །དེ་ཡང་མི་ཁོམ་པ་བརྒྱད་ནི། །དམྱལ་བ་ཡི་དྭགས་དུད་འགྲོ་དང་། །ཀླ་
ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོངས་པ། །ལྐུག་པ་འདི་དག་མི་ཁོམ་བརྒྱད།
།ཅེས་པའི་དམྱལ་བ་ཡི་དྭགས་དུད་འགྲོ་གསུམ་སྡུག་བསྔལ་གྱིས་མནར་བ་དང་། ཀླ་ཀློ་སྟེ་གྲུབ་
མཐའི་དབང་དུ་བྱས་པ་ཏག་གཟིག་བ་ལ་སོགས་དང་། ཡུལ་གྱི་དབང་དུ་བྱས་པ་མཐའ་འཁོབ་པ་
རྣམས་ནི་མིའི་གཟུགས་སུ་སྣང་ཡང་། དུད་འགྲོ་ལྟར་བྱ་བ་དང་བྱ་བ་མ་ཡིན་པ་མི་ཤེས་པས་དང་།
ལྷ་ནི་བག་མེད་པས་དང་། ལོག་པར་ལྟ་བ་ནི་བསམ་པ་ཕྱིན་ཅི་ལོག་ཏུ་གྱུར་པས་དང་། སངས་
རྒྱས་ཀྱིས་སྟོངས་པའི་འཇིག་རྟེན་ནི། མུན་པའི་བསྐལ་པ་དང་། གླིང་བར་ལྟ་བུར་སྐྱེས་པ་སྟོན་

པའི་སྣང་བ་མེད་པས་དང་། ལྐུག་པ་ནི་ཡིད་ཀྱི་དབང་པོ་མ་ཚང་བ་ལེགས་ཉེས་མི་ཤེས་པས་དམ་
པའི་ཆོས་ཉན་པར་མི་ཁོམ་པ་ཞེས་བྱའོ། །འབྱོར་པ་དང་ལྡན་པ་རྙེད་པར་དཀའ་སྟེ། ཡུལ་གྱི་
དབུས་སུ་མིར་སྐྱེས་ཤིང་། །དབང་པོ་ཚང་ཞིང་ཆོས་ལ་དད། །ལས་མཐའ་མ་ལོག་མཐའ་རུ་ཕྱིན།
།འདི་ལྔ་རང་གི་འབྱོར་པ་ཡིན། །ཡུལ་གྱི་དབུས། སས་བརྩིས་པ་རྒྱ་གར་རྡོ་རྗེ་གདན་ལ་སོགས་
པའི་ཡུལ། ཆོས་ཀྱིས་བརྩིས་པ་སྟོན་པའི་བསྟན་པ་རྣམ་པར་དག་པ་གང་དུ་ཡོད་པ་སྟེ། འདིར་ཕྱི་
མ་མིར་སྐྱེས་པ། དབང་པོ་སྒོ་དྲུག་ཚང་བ། །ཆོས་ལ་དད་པ། ལས་ཀྱི་མཐའ་མ་ལོག་པ་ནི།
མཚམས་མེད་པ་ལྔ་གང་ཡང་རུང་བ་མ་བྱས་པ་དང། སངས་རྒྱས་བྱོན་དང་དེས་ཆོས་གསུངས།
།བསྟན་པ་གནས་དང་དེ་རྗེས་འཇུག །གཞན་གྱི་ཕྱིར་ན་སྙིང་རྗེ་བ། །འདི་ལྔ་གཞན་གྱི་འབྱོར་པ་
ཡིན། །སངས་རྒྱས་འཇིག་རྟེན་དུ་བྱོན་པ། །དེས་ཆོས་གསུང་པ། བསྟན་པ་གནས་པ། བསྟན་
པ་ལ་ཞུགས་པ། ཆོས་བྱེད་པའི་མཐུན་རྐྱེན་ཚོགས་པ་སྟེ། དེ་ལྟ་བུའི་ཡོན་ཏན་དང་ལྡན་པའི་མི་
ལུས་ལ། རྙེད་པར་དཀའ་བ་སོགས་ཡོན་ཏན་དྲུག་ཆོས་མཐུན་དུ་ཡོད་པས་རིན་པོ་ཆེ་ཞེས་བྱའོ།
།དེ་ཡང་སེམས་ཅན་ཐམས་ཅད་ཀྱིས་རང་གི་མ་མ་བྱས་པ་མེད་ལ། དེ་རེ་རེས་མ་བྱས་པའི་གྲངས་
ཀྱང་། སློབ་དཔོན་ཀླུ་སྒྲུབ་ཀྱིས། མ་ཡི་ཐོག་མཐའ་རྒྱ་ཤུག་ཚི་གུ་ཙམ། །རིལ་བུར་བྱས་ཀྱང་ས་
ཡིས་ལང་མི་འགྱུར། །ཞེས་གསུངས་སོ། །དེ་ལྟ་བུའི་ལུས་ཇི་སྙེད་ཅིག་བླངས་ཀྱང་དལ་འབྱོར་ཀྱི་
མི་ལུས་ཐོབ་པ་ད་རེས་ཙམ། ད་ལན་འདིས་གཏན་གྱི་དོན་མ་གྲུབ་ན། ད་དུང་ཅི་ཙམ་ཞིག་ལེན་
པར་བྱེད་ཀྱང་། །དལ་འབྱོར་གྱི་ལུས་ནི་དེ་དག་ཏུ་ཤིན་ཏུ་རྙེད་པར་དཀའ་བ་སྟེ། །སྤྱོད་འཇུག་
ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། །སྐྱེས་བུས་དོན་གྲུབ་ཐོབ་པར་འགྱུར་བ་ལ།
།གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་འདི་ཡང་དག་འབྱོར་པར་ག་ལ་འགྱུར། །ཞེས་དང་།
མི་ཡི་གྲུ་ལ་བརྟེན་ནས་ནི། །སྡུག་བསྔལ་རྒྱ་མཚོ་ཆེ་ལས་སྒྲོལ། །གྲུ་འདི་ཕྱིས་ནས་རྙེད་དཀའ་
བས། །རྨོངས་པ་དུས་འདིར་གཉིད་མ་ལོག །ཅེས་གསུངས་སོ། །གྲངས་ཀྱི་སྒོ་ནས་རྙེད་དཀའ་
བ་ནི། ངན་སོང་གསུམ་དུ་སྐྱེས་པ་ཆེས་མང་ཞིང་། མཐོ་རིས་སུ་སྐྱེས་པ་ནི་ཉུང་། དེའི་ནང་ནས་
ཀྱང་དལ་འབྱོར་གྱི་མི་ལུས་ནི་ཤིན་ཏུ་ཉུང་བས། རྗེ་བཙུན་གྱིས། དལ་འབྱོར་མི་ལུས་དཀོན་
གསུངས་ཏེ། །ཁྱོད་འདྲ་མཐོང་ན་དཀོན་རྒྱུ་མེད། །ཅེས་ཁྱི་ར་བར་གསུངས་པ་བཞིན་ནོ། །དཔེར་
བགྱིས་ན། ཐང་ལག་མཐིལ་ཙམ་ན། སྲོག་ཆགས་གྲོག་སྦུར་ཇི་སྙེད་ཡོད་ལ། གྲོག་མའི་ཚང་རེ་

རེ་ལ་ཡང་བགྲང་དུ་མེད་པ་ཙམ་ཡོད་པ། ལུང་པ་གང་གི་མི་ལ་དེ་ལྟར་མེད་པས་ཤེས་པར་བྱའོ།
།དེ་ཡང་མདོ་ལས། ས་རྡོ་རི་ཀླུང་ཐམས་ཅད་དུད་འགྲོས་ཁེངས་གྱུར་ན། །ངན་འགྲོ་གཞན་གྱི་
ཚད་ནི་སུ་ཡིས་ཤེས། །ཞེས་སོ། །དཔེའི་སྒོ་ནས་རྙེད་དཀའ་བ་ནི། རྒྱ་མཚོ་ཆེར་གཡེངས་གཉའ་
ཤིང་གི །བུ་གར་རུས་སྦལ་མགྲིན་ཚུད་ལྟར། །མི་ཉིད་ཤིན་ཏུ་རྙེད་པར་དཀའ། །ཞེས་དང་།
མངལ་འཇུག་ལས། ཁབ་མིག་ནམ་མཁའ་ལ་ཕྱར་ནས་ཡུངས་ཀར་སྤར་མོ་གང་གཏོར་ན་ཁབ་
མིག་གི་ནང་དུ་ཡུངས་ཀར་ཚུད་པ་ནི་སྲིད་ལ། མིའི་ལུས་ནི་ཤིན་ཏུ་རྙེད་པར་དཀའོ། །ཞེས་
གསུངས་སོ། །དེ་ལྟར་རྙེད་པར་དཀའ་བའི་མི་ལུས་རིན་པོ་ཆེ་ཐོབ་ནས་ཆོས་མ་བྱས་ན་རང་གིས་
རང་བསླུས་པ་ཡིན་པས་སྙིང་ཐག་པ་ནས་དམ་པའི་ཆོས་བྱའོ། །དེ་ཡང་། ཆོས་རྗེས། མི་ལུས་
ཐོབ་ནས་ཆོས་མེད་པོ། །གསེར་གླིང་དུ་ཕྱིན་ནས་སྟོང་ལོག་མཁན། །རང་ངན་སོང་ལྷུང་ན་མི་
འགྱོད་དམ། །མི་དད་མེད་རྣམས་ལ་འཕྲིན་དེ་སྐྱོལ། །ཞེས་གསུངས་སོ།། །།གཉིས་པ་འཆི་བ་
མི་རྟག་པ་བསྒོམ་པ་ལ། སྐྱེས་ཀྱི་རྟིང་ལ་ངེས་པར་འཆི་བ། ནམ་འཆི་ཆ་མེད། འཆི་བའི་རྐྱེན་མང་
བར་བསྟན་པ། ཅིས་ཀྱང་མི་སྟོངས་པར་འཆི་བ་བསམ་པའོ། །སྐྱེས་ཀྱི་རྟིང་ལ་ངེས་པར་འཆི་བ་
བསམ་པ་ནི། སྐྱེས་ནས་སྐད་ཅིག་ཀྱང་སྡོད་ལོང་མེད་པར་འཆི་བདག་གི་མདུན་དུ་རྒྱུག་པ་སྟེ།
དམ་པས། སྐྱེས་པའི་ནང་པར་འཆི་བའི་བྱ་བྱུང་བས། །ལོང་མེད་རྒྱུད་ལ་ཁོལ་ཅིག་དིང་རི་བ།
།ཅེས་གསུངས་སོ། །དཔེར་ན་གསོད་སར་ཁྲིད་པའི་དུད་འགྲོ་གོམ་པ་རེ་རེ་བོར་གྱིན་འཆི་བ་ལ་ཉེར་
འགྲོ་བ་བཞིན་ནོ། །རྗེ་བཙུན་གྱིས། ཚེ་འདི་མི་རྟག་ཉི་རྒས་གྲིབ་སོ་འདྲ། །ཕར་ཕར་ཕྱིན་ཀྱང་
ཚུར་ཚུར་འོང་། །བྲོས་པས་ཐར་བ་ངས་མ་མཐོང་། །ཞེས་དང། ལོ་དང་ཟླ་བའི་ཆར་པས་བརྡུང་།
།ཞག་དང་ཟ་མའི་ཐིགས་པ་བབ། །སྒྱུ་ལུས་ཀྱི་ཁང་པ་འགྱེལ་ལ་ཁད། །འཆི་བྲོད་ཀྱི་ཐིགས་
ཚགས་བྱེད་རེ་རན། །ཞེས་གསུངས་སོ། །གཞན་ཡང་རྒྱུ་རྐྱེན་ལས་སྐྱེས་པའི་ཆོས་ཡིན་ཕན་ཆད་
སྐད་ཅིག་མ་གཉིས་སུ་སྡོད་པའི་ལོང་མེད་པ་འཇིག་པས་ན་འདུས་བྱས་ཐམས་ཅད་མི་རྟག་པ་ཞེས་
བྱའོ། །དཔའ་བོས། འདི་ལྟར་ཐམས་ཅད་སྐྱེ་བ་ཡི། །མདུན་ན་གནས་པ་འཆི་བ་སྟེ། །ཞེས་
གསུངས་སོ། །ནམ་འཆི་ཆ་མེད་བསམ་པ་ནི། །ལུས་ཅན་རྣམས་ཀྱི་ཁྲོད་ན། འདི་སྔོན་ལ་འཆི།
འདི་རྗེས་སུ་འཆི་ཞེས་རིས་སུ་བཅད་པ་ཅི་ཡང་མེད་ལ། མི་འཆི་ལ་རེ་བ་ཅིག་ཐོག་རྒྱབ་ཏུ་འཆི་ཡི་
འདུག་པ་ལྟར་རང་ལ་ཡང་འབྱུང་བས། རྗེ་བཙུན་གྱིས། ཁྱོད་གཞོན་པ་ཕོ་མོ་ཚོགས་ཙ་ན། །འཆི་

བ་ཡོང་སྙམ་མི་གདའ་སྟེ། །འཆི་བ་ཐོག་བབས་ཀྱི་ཚུལ་དུ་ཡོང་གིན་གདའ། །ཞེས་སོ། །དེ་ཙམ་
དུ་མ་ཟད་དོ་ནུབ་གློ་བུར་དུ་གཟའ་ལ་སོགས་པ་གདོན་ནམ། གཡང་ལ་ལྷུང་བ་འམ། གཏིབ་འོག་
ཏུ་ཚུད་པའམ། ནད་ཀྱིས་སམ།མཚོན་གྱིས་འཆི་བར་མི་འགྱུར་བའི་གདེངས་སུ་ལ་ཡང་མེད་ལ།
དོ་ནུབ་མི་འཆི་ཐག་ཆོད་པ་མེད་བཞིན་དུ་དེ་རིང་འདི་བྱ། སང་འདི་བྱེད། ད་གཟོད་ལ་སོགས་པའི་
བྱ་གཞག་གི་ཕྱི་ཚིགས་དང་གསོག་འཇོག་བསྒྲུབ་པ་ནི་རང་གིས་རང་བསླུས་པ་ཁོ་ནར་ཟད་དེ།
རྒྱལ་སྲས་ཐོགས་མེད་པས། དེ་རིང་ཙམ་ཡང་མི་འཆིའི་གདེང་མེད་ལ། །རྟག་ཏུ་སྡོད་གྲབས་བྱེད་
པའི་ངང་རིང་པོ། །འཆི་ཀར་བྲང་ལག་འཐབ་མོ་འཆོར་ཉེན་གདའ། །འཆི་བ་རྗེས་སུ་དྲན་པར་བྱིན་
གྱིས་རློབས། །ཞེས་དང་། སྤྱོད་འཇུག་ཏུ། དེ་རིང་ཁོ་ན་མི་འཆི་ཞེས། །བདེ་བར་འདུག་པ་
རིགས་མ་ཡིན། །ཞེས་དང་། སློབ་སྤྲིངས་ལས། འདི་ནི་སང་བྱ་འདི་ནི་ཐངས་ཅིག་འོག་ཏུ་བྱ།
།འདི་ནི་དེའུ་རེ་བྱ་ཞེས་སྐྱེ་བོ་སེམས་པ་ན། གཤིན་རྗེ་བེ་ཅོན་ལག་ཐོགས་ཟུར་གྱི་ལྟ་བ་ཡི། །མིག་
རྩ་དམར་ཁྲོས་མ་རངས་གད་མོས་རེ་སྙམ་འདེབས། །ཞེས་གསུངས་སོ། །འཆི་བའི་རྐྱེན་མང་བར་
བསྟན་པ་ནི། ལུས་ཅན་རྣམས་ཀྱི་ཚེ་གནོད་པ་འབའ་ཞིག་གི་ནང་དུ་གནས་པ་རླུང་གིས་བཏབ་
པའི་ཆུའི་ལྦུ་བ་ལྟ་བུར་ད་ལྟ་མ་ཡལ་བར་འདུག་ཀྱང་། རིང་དུ་གནས་པར་བྱ་བའི་ནུས་པ་མེད་
པས་ཡིད་བརྟན་དུ་རུང་བ་མ་ཡིན་ཏེ། ཀླུ་སྒྲུབ་ཀྱིས། ཚེ་འདི་གནོད་མང་རླུང་གིས་བཏབ་པ་ཡི།
།ཆུ་ཡི་ཆུ་བུར་བས་ཀྱང་མི་རྟག་ན། །དབུགས་དབྱུང་དབུགས་རྔུབ་གཉིད་ཀྱིས་ལོག་པ་ལས།
།སད་ཁོམ་གང་ལགས་དེ་ནི་ངོ་མཚར་ཆེ། །ཞེས་གསུངས་ཤིང་། གཞན་ཡང་། སྐྱེས་བའི་ཐ་མ་ནི་
འཆི། འདུས་པ་འབྲལ། བསགས་པ་འཛད། བརྩིགས་པ་འགྱེལ་བས་གང་ལ་ཡང་སྙིང་པོ་མེད་
པར་བསམ་ཞིང་། ནད་དྲག་པོ་དབུགས་ཆད་ལ་ཁད་ཁད་པ་བྱུང་ཚེ། ནོར་གྱིས་བླུར་མེད།
མཛངས་པ་དང་།གཟུགས་བྱད་མཛེས་པ་དང་། དཔའ་ཞིང་རྟུལ་ཕོད་པ་དང་། མངའ་ཐང་དང་།
ས་མཁར་དང་། གཉེན་གྱིས་ཅི་བྱར་ཡང་མེད་པར། གཅིག་པུ་ག་ཤེད་དུ་སྒྲེན་མོ་ལག་སྟོང་དུ་ནི་
འགྲོ། བར་དོའི་འཇིགས་པ་ནི་དྲན། ཚེ་ཕྱི་མ་གར་འགྲོ་ནི་མེད། འདིར་མི་ཕན་པ་ཕན་པར་བཟུང་
བས་ནི་ནོངས། དུས་དེའི་ཚེ་ཆོས་མེད་པའི་འགྱོད་པ་དྲག་པོ། སྐྱིད་པའི་རྒྱལ་པོ་ནས་སྡུག་པའི་ཡ་
གཤན་གྱི་བར་ཐམས་ཅད་ལ་འབྱུང་གི་འདུག་པ་ལ་བསམས་ཀྱང་། དམ་པའི་ཆོས་ལ་འབད་
རིགས་ཏེ། མགོ་འམ་གོས་ལ་གློ་བུར་མེ་ཤོར་ན། །དེ་དག་ཕྱིར་བཟློག་བགྱི་བ་བཏང་ནས་ཀྱང་།

།ཡང་སྲིད་མེད་བགྱིའི་སླད་དུ་འབད་འཚལ་ཏེ། །འདི་བས་ཆེས་མཆོག་དགོས་པ་གཞན་མ་མཆིས།
།ཞེས་གསུངས་པ་བཞིན་ནོ། །ཅིས་ཀྱང་མི་སྟོངས་བར་འཆི་བ་བསམ་པ་ནི། འཆི་བས་མི་ཚུགས་
པའི་ས་ཕྱོགས་ནི་གང་དུའང་ཡོད་པ་མ་ཡིན་ཏེ། དཔའ་བོས། སའམ་འོན་ཏེ་མཐོ་རིས་ན། །སྐྱེས་
ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བའམ། །ཐོས་སམ་འོན་ཏེ་ཐེ་ཚོམ་ཟ། །ཞེས་
དང་། ཡང་། དྲང་སྲོང་ཆེན་པོ་ལྔ་མངོན་ཤེས། །མཁའ་ལ་རྒྱང་རིང་འགྲོ་བ་ཡང་། །གང་ན་སྤྱོད་
ཡུལ་འཆི་མེད་པ། །དེར་ནི་འགྲོ་བར་ནུས་པ་མེད། །ཅེས་གསུངས་ཤིང་། སྲ་བའི་ལྷུན་པོའང་
ཐལ་བ་ཙམ་དུ་མ་ལུས་པར་འཇིག་ཅིང་། རྒྱ་མཚོ་ཆེན་པོ་ཟབ་པ་ཡང་སྐེམ་པར་འགྱུར་ན། ལུས་
ཅན་གྱི་ལུས་ཉམ་ཆུང་བ་ཅིའི་ཕྱིར་མི་འཇིག་སྟེ། དེ་ཉིད་ཀྱིས། གང་དུ་ས་རྣམས་བསྲེགས་གྱུར་བ།
།ལྷུན་པོ་ཐལ་བར་འཇིག་པ་དང་། །རྒྱ་མཚོའི་ཆུ་ཡང་བསྐམས་འགྱུར་ན། །ལུས་ཅན་དེ་དག་ལྟ་ཅི་
སྨོས། །ཞེས་སོ། །ད་དུང་མི་འཆི་བསམ་ན་ཅིའི་ཕྱིར་མི་འཆི་སྟེ། རང་གི་ལུས་སྤྱི་བོའི་སྐྲ་ནས་རྐང་
མཐིལ་གྱི་བར་ཐམས་ཅད་ལ་ཞིབ་མོར་བརྟགས་ན། ཅི་བས་ཉམ་ཐག་པ། གཉོམ་ཆུང་བ། མི་
གཙང་བ། རྟག་པའི་རང་བཞིན་ཅི་ཡང་མེད་པས། འདི་ལ་གཙང་བར་བཟུང་། རྟག་པར་བལྟས།
བདག་ཏུ་ཞེན་པ་སྔོན་ཆད་རང་འཁྲུལ་པས་བསླུས་པ་འབའ་ཞིག་ཏུ་ཟད་ལ། སངས་རྒྱས་ཀྱི་སྐུ་རྡོ་
རྗེ་ལྟ་བུ་ཡང་ཞིག་ན་ངའི་ལུས་སྙིང་པོ་མེད་པ་འདི་ཅིའི་ཕྱིར་མི་འཇིག་ཅེས་བསམ་པར་བྱ་སྟེ། ཅི་
སྟེ་སངས་རྒྱས་རྣམས་ཀྱི་སྐུ། །མཚན་དང་དཔེ་བྱད་ཀྱིས་བརྒྱན་པ། །རྡོ་རྗེའི་སྐུ་ཡང་མི་རྟག་ན།
།ཆུ་ཤིང་སྙིང་པོ་མེད་འདྲ་བའི། །ལུས་ཅན་གཞན་དག་སྨོས་ཅི་དགོས། །ཞེས་གསུངས་སོ།།
།།གསུམ་པ་ལས་རྒྱུ་འབྲས་བསམ་པ་ནི། བསམ་སྦྱོར་གཉིས་ཀ་དགེ་བས་བྱས་པ་གཅིག་ཏུ་
དཀར་པའི་ལས། བསམ་སྦྱོར་གཉིས་ཀ་མི་དགེ་བ་གཅིག་ཏུ་གནག་པའི་ལས། བསམ་སྦྱོར་གང་
རུང་གཅིག་དགེ་གཞན་མི་དགེ་ན་འདྲེས་པའི་ལས། དང་པོ་ལ་ནི་རྣམ་སྨིན་བདེ་བ་འབའ་ཞིག་པ་
དང་། གཉིས་པ་ལ་ནི་རྣམ་སྨིན་སྡུག་བསྔལ་འབའ་ཞིག་པ་དང་། གསུམ་པ་ལ་ནི་བདེ་སྡུག་
འདྲེས་པར་འབྱུང་ལ། དེ་ཡང་སྟོབས་ཆེ་བ་ཚེ་འདི་ལ་སྨིན་པ་མཐོང་བའི་ཆོས་ལ་མྱོང་བར་འགྱུར་
བའི་ལས་དང་། སྐྱེ་བ་རྙིང་མར་འབྱུང་བ་ཕྱི་མར་མྱོང་བ། སྐྱེ་བ་མང་པོ་བརྒྱུད་ནས་སྨིན་པ་ལན་
གྲངས་གཞན་ལ་མྱོང་བར་འགྱུར་བ་སྟེ། དེ་ལྟར་རང་གིས་བྱས་ཤིང་བསགས་པའི་ལས་ནི་རང་
ཉིད་ཀྱི་ཕུང་པོ་འབའ་ཞིག་ལ་སྨིན་པར་འགྱུར་བས། སྡིག་ཏོ་མི་དགེ་བའི་ཕྱོགས་རྣམས་ནི་ཆུང་ངུ་

ཆུང་ངུ་ཡིན་ཀྱང་སྤང་ལ། དགེ་བའི་རྩ་བ་ནི་ཆུང་ངུ་ཆུང་ངུ་ཡིན་ཀྱང་བསྐྱེད་པར་བྱ་སྟེ། དུག་ཆུང་
ངུས་མི་ཆེན་པོ་གསོད་པ་དང་། སྨན་ཆུང་ངུས་ཆེན་པོ་འཇོམས་པའི་ཤེས་པར་བྱ་ཞིང་། ལུས་ཅན་
རྣམས་ཀྱི་སྐྱིད་སྡུག་ལེགས་ཉེས་ཐམས་ཅད་བསམ་པའི་རྗེས་སུ་མི་འགྲོ། ལས་ཀྱི་རྗེས་སུ་འགྲོ་
བས་སོ། །ཇོ་བོ་རྗེས། བསམས་ཚད་ཐོག་ཏུ་མི་ཁེལ། །ཕ་རོལ་ལས་ལས་གྲུབ་པས། །ལྷོད་ཀྱིས་
གློད་ན་བདེའོ། །ཞེས་དང། གཞན་ལས། ལས་ནི་གྲིབ་མ་བཞིན་དུ་ཕྱི་བཞིན་འབྲང་། །མི་ཚེ་
ཕལ་ཆེར་སྡིག་པའི་ལས་ལ་ཟད། །ཕྱི་མའི་འགྲོ་ས་ངན་སོང་ཁོ་ན་ཡིན། །ཞེས་དང་། ལས་བརྒྱ་
ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་
ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་དང་། ཕན་པའི་འབྲས་བུ་བདེ་བ་ཆེ།
།གནོད་པའི་འབྲས་བུ་སྡུག་བསྔལ་འབྱུང་། །ཞེས་དང་། སྡིག་པ་ཅི་ཡང་མི་བྱ་ཞིང་། །དགེ་བ་
ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་
ཡིན། །ཞེས་གསུངས་སོ།། །།བཞི་པ་འཁོར་བའི་ཉེས་དམིགས་བསྒོམ་པ་ནི། དྲན་པ་ཉེར་
གཞག་ལས། སེམས་ཅན་དམྱལ་བ་དམྱལ་མེས་ཉམས། །ཡི་དྭགས་བཀྲེས་ཤིང་སྐོམ་པས་
ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །ལྷ་དག་
བག་མེད་པ་ཡིས་ཉམས། །ཞེས་གསུངས་པ། སེམས་ཅན་དམྱལ་བ་ནི་ལས་ལས་སྐྱེས་པའི་
གཤིན་རྗེས་འཇིགས་སུ་རུང་བའི་མཚོན་ཆས་ཡང་བཏགས་ཤིང་ཡང་གསོས་པས་ཡང་གསོས།
ཐིག་ནག་པོ་བཏབ་ནས་དེ་སོག་ལེས་གཏུབ་པ་ཐིག་ནག །ལྕགས་ཀྱི་རི་ལུང་ལ་སོགས་པའི་
གདོང་འདྲ་བའི་བར་དུ་འཐག་པ་བསྡུས་འཇོམས། གསལ་ཤིང་འབར་བ་རྩེ་མོ་གཅིག་པས་སྤྱི་བོ་
ནས་ལུས་ཐལ་བྱུང་དུ་འབུགས་པ་ངུ་འབོད། གསལ་ཤིང་རྩེ་མོ་གསུམ་པས་འབིགས་པ་ངུ་འབོད་
ཆེན་པོ། ལུས་མེ་ལྕེའི་འཕྲེང་བས་སྲེག་པ་ཚ་བ། ཁྲོ་ཆུ་ཁོལ་མར་འཚོད་པ་རབ་ཏུ་ཚ་བ། ལུས་
སྲེག་པ་དང་། ལྕགས་ཀྱི་གཟེར་བུ་གོ་མཚམས་མེད་པར་བསྡམ་པ་དང་། ལྕེ་ལ་རྨོན་དོར་ལྔ་
བརྒྱས་རྨོད་པ་སོགས་སྡུག་བསྔལ་དྲག་པོས་མནར་བས་མནར་མེད་དོ། ཡུན། ་ཡང་གསོས་ལ་
སོགས་དྲུག་རིམ་བཞིན། འདོད་ལྷའི་ཚེ་དང་ཉིན་ཞག་མཉམ། །དེས་ན་དེ་དག་རྣམས་ཀྱི་ཚེ།
།འདོད་ལྷའི་ཚེ་དང་མཉམ་པ་ཡིན། །རབ་ཏུ་ཚ་ཕྱེད་མནར་མེད་ནི། །བར་གྱི་བསྐལ་པའོ། །ཞེས་
གསུངས་སོ། །གཞན་ཡང། ཆུ་བོ་རབ་མེད་དུ་ནུབ་པ་དང་། ལོ་མ་རལ་གྲིའི་ནགས་ཚལ་དང་

ཚེར་མ་རྣོན་པོའི་ཚལ་དང་། སྤུ་གྲིས་བལྟམ་པའི་ལམ་དང་། རིམ་པ་མེད་པར་འགྲོ་བ་དང་།
ལྕགས་ཀྱི་ཐོ་ལུམ་འབར་བ་ཟ་བ་དང་། ཁྲོ་ཆུ་འཐུང་བ་དང་། ས་གཞི་རབ་ཏུ་འབར་བར་འདུག་
པ་དང། ཡོངས་སུ་བསྒྱུར་ཞིང་འབྲོས་པ་དང་། བརྒྱལ་བ་དང་། སྨེ་བ་ལ་སོགས་པ་རྣམ་པ་སྣ་
ཚོགས་པའི་གཟུགས་དུ་མས་སྡུག་བསྔལ་བརྒྱ་ཕྲག་མང་པོ་མྱོང་ངོ་། །གྲང་བའི་དམྱལ་བ། ཆུ་
བུར་ཅན་དང་། ཆུ་བུར་བརྡོལ་བ་ཅན་དང་། ཨ་ཆུ་ཟེར་བ་དང་།ཀྱི་ཧུད་ཟེར་བ་དང་། སོ་ཐམ་
ཐམ་པ་དང་། ཨུཏྤལ་ལྟར་གས་པ་དང་། པདྨ་ལྟར་ཆེར་གས་པ་དང་། པདྨ་ལྟར་ཆེར་གས་པ་སྟེ།
ཤིན་ཏུ་གྲང་བའི་སྡུག་བསྔལ་མི་བཟོད་པ་དང་། རལ་གྲི་རྣོན་པོ་ཐོགས་པའི་གཤིན་རྗེ་གཏུམ་པོས་
བརྡེག་ཅིང་གཏུབ་པ་ལ་སོགས་པའི་སྡུག་བསྔལ་མྱོང་བ་ཡང་། ཏིལ་རྫོང་ནང་ནས་ལོ་བརྒྱ་བཞིན།
།ཏིལ་རེ་ཕྱུང་བས་ཟད་གྱུར་པ། །ཆུ་བུར་ཅན་གྱི་ཚེ་ཡིན་ཏེ། །གཞན་གྱི་ཚེ་ནི་ཉི་ཤུ་བསྒྱུར། །ཞེས་
པའི་བར་དུའོ། །གཞན་ཡང་། ཉི་ཚེ་བ་དང་ཉི་འཁོར་བ་སྟེ་བཅོ་བརྒྱད་དོ། །ཡི་དྭགས་ནི། ལུས་
མེ་འབར་བ། ནང་ཁྲོལ་གྱིས་སྟོངས་པའི་སྒལ་པ་རིའི་ཁྲོད་ལྟ་བུ། གཡོ་བ་དང་བྲལ་བ། ཁ་ཁབ་
ཀྱི་མིག་ལྟར་ཕྲ་བ། སྐྲ་རྩུབ་ཅིང་གྱེན་དུ་བརྫེས་པ་དང་། ཁ་ཅིག་སྡོང་དུམ་མེས་རེག་དང་།
འགའ་ཞིག་ཕྱགས་ཤིང་ལྟ་བུ་ལ་སོགས་པའི་གཟུགས་རྣམ་པ་སྣ་ཚོགས། ཟས་སྐོམ་གྱི་མིང་ཙམ་
ཡང་མི་ཐོས་པ་དང་། ངན་སྐྱུགས་ཟ་བ་དང་། ཟས་ཁྲོ་ཆུར་གྱུར་ནས་ལུས་སྲེག་པ་ལ་སོགས་པ་
སྟེ། བཤེས་སྤྲིང་ལས། ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ལ་དགུན་ནི་ཉི་
མའང་གྲང་། །ལྗོན་ཤིང་འབྲས་བུ་མེད་འགྱུར་དེ་དག་གིས། །བལྟས་པ་ཙམ་གྱིས་ཆུ་ཀླུང་
བསྐམས་པར་འགྱུར། །ཞེས་དང་། ཁ་ཅིག་ཁ་ནི་ཁབ་ཀྱི་མིག་ཙམ་ལ། །ལྟོ་བ་རི་ཡི་ལྗོངས་ཙམ་
བཀྲེས་པས་ཉེན། །མི་གཙང་གྱི་ནར་བོར་བ་ཅུང་ཟད་ཙམ། །འཚལ་བགྱི་མཐུ་དང་ལྡན་པ་མ་
ལགས་སོ། །ཞེས་དང་། ཚེ་ཚད་ནི་ཟླ་བ་ཉིན་ཞག་གིས་ལྔ་བརྒྱ། །ཞེས་དང་། ལྔ་སྟོང་དག་དང་
ཁྲིར་ཡང་འཆི་མི་འགྱུར། །ཞེས་གསུངས་སོ། །དུད་འགྲོ་ནི་གླེན་ཞིང་རྨོངས་པ་དང་། གཅིག་ལ་
གཅིག་ཟ་བ་དང་། གསོད་པ་དང་། བཀོལ་སྤྱོད་ལ་སོགས་པའི་སྡུག་བསྔལ་བགྲང་དུ་མེད་པ་སྟེ།
ཁ་ཅིག་མུ་ཏིག་བལ་དང་རུས་པ་ཁྲག །ཤ་དང་པགས་པའི་ཆེད་དུ་འཆི་བར་འགྱུར། །དབང་མེད་
གཞན་དག་ལག་པ་རྡོག་པ་དང་། །ལྕགས་དང་ལྕགས་ཀྱུ་བཏབ་པས་གདབ་སྟེ་བཀོལ། །ཞེས་
གསུངས་སོ། །མི་ལ་སྐྱེ་རྒ་ན་འཆི། ལྷ་ལ་འཆི་འཕོ་ལྟུང་བྱེད་ཀྱི་སྡུག་བསྔལ་ཡོད་པ་དེ་རྣམས་ལ་

ནི་སྡུག་བསྔལ་གྱི་སྡུག་བསྔལ་ཞེས་བྱའོ། །འགྱུར་བའི་སྡུག་བསྔལ་ནི་མཐོ་རིས་ཀྱི་བདེ་བ་ཐམས་
ཅད་དེ། བཤེས་སྤྲིང་ལས། བརྒྱ་བྱིན་འཇིག་རྟེན་མཆོད་འོས་གྱུར་ནས་སུ། །ལས་ཀྱི་དབང་གིས་
སླར་ཡང་ས་སྟེང་ལྷུང་n །ཞེས་དང་། ཚངས་ཉིད་ཆགས་བྲལ་བདེ་བ་སྐྱེས་ནས་ཀྱང་། །ལས་ཀྱི་
དབང་གིས་ཡང་བྲན་ཉིད་དུ་འགྱུར། །ཞེས་གསུངས་པས་སོ། །འདུ་བྱེད་ཀྱི་སྡུག་བསྔལ་ཉེ་བར་
ལེན་པའི་ཕུང་པོ་ལྔ་སྟེ། བྱིས་པ་ལག་མཐིལ་དང་འདྲ་བས་སྡུག་བསྔལ་དུ་མ་མཐོང་ལ། འཕགས་
པ་མིག་དང་འདྲ་བས་སྡུག་བསྔལ་དུ་གཟིགས་པའོ། །དེ་ཡང་། བྱིས་པ་ལག་མཐིལ་འདྲ་བ་ཡིས།
།འདུ་བྱེད་སྡུག་བསྔལ་སྤུ་མི་རྟོགས། །འཕགས་པ་མིག་དང་འདྲ་བ་ཡི། །དེ་ཡིས་དེ་ཉིད་ཡིད་ཀྱང་
འབྱུང་། །ཞེས་དང་། རྣལ་འབྱོར་དབང་ཕྱུག་གིས། འཁོར་བ་སྐྱིད་མེད་ཀྱི་བཙོན་ར་ན། །སྐྱིད་དུ་
རེ་ནས་སྡུག་བསྔལ་སྤྱོད། །ཡུན་རིངས་ཀྱི་ནད་པ་གཅོང་ཅན་བཞིན། །སྦྱངས་སྦྱངས་ནས་འཆི་བ་
ཡི་རེ་མུག །ཅེས་གསུངས་པ་བཞིན་ཁམས་གསུམ་འཁོར་བ་ཐམས་ཅད་སྡུག་བསྔལ་གྱི་རང་
བཞིན་ཡིན་པས། ཟག་བཅས་ཐམས་ཅད་སྡུག་བསྔལ་བ་ཞེས་བྱ་ལ། གཏན་དུ་བདེ་བ་ནི་མྱ་ངན་
ལས་འདས་པ་གཅིག་བུ་ཡིན་པས། མྱ་ངན་ལས་འདས་པ་འབའ་ཞིག་ཞི་ཞིང་བདེ་བའོ། །གཉིས་
པ་ཐུན་མོང་མ་ཡིན་པའི་སྔོན་འགྲོ་ལ། རྒྱུ་སྣོད་དུ་རུང་བར་བྱེད་བ་སྐྱབས་འགྲོ་སེམས་བསྐྱེད་ཀྱི་
ཁྲིད། འགལ་རྐྱེན་སྡིག་སྒྲིབ་སྤྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས། ཚོགས་རྫོགས་
པར་བྱེད་པ་མཎྜལ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞི་ལས།
དང་བོ་རྒྱུ་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད་ནི། རང་གི་མདུན་གྱི་ནམ་
མཁར། ལཾ་ལས་གསེར་གྱི་ས་གཞི་ཁོད་སྙོམས་པའི་དབུས་སུ། པཾ་ལས་བདུད་རྩིའི་རྒྱ་མཚོ།
དེའི་དབུས་སུ་པཾ་ལས་དཔག་བསམ་གྱི་ཤིང་བལྟ་ན་ཆོག་མི་ཤེས་པའི་དབུས་སུ། རིན་པོ་ཆེའི་ཁྲི་
ལ་རྩ་བའི་བླ་མ་ལ་བརྒྱུད་པའི་བླ་མས་བསྐོར་བ། མདུན་དུ་ཡི་དམ་འཁོར་ལོ་སྡོམ་པ་ལ་དཀྱིལ་
འཁོར་གྱི་ལྷ་ཚོགས་ཐམས་ཅད་ཀྱིས་བསྐོར་བ། གཡས་སུ་སངས་རྒྱས་ཤཱཀྱ་ཐུབ་པ་ལ། སངས་
རྒྱས་ཐམས་ཅད་དང་། རྒྱབ་ཏུ་ཡུམ་ཆེན་མོ་ལ་དམ་པའི་ཆོས་པོ་ཏི་དང་གླེགས་བམ་གྱི་རྣམ་པར་
བཞུགས་པ། གཡོན་དུ་བྱང་ཆུབ་སེམས་དཔའ་སྤྱན་རས་གཟིགས་ལ་བྱང་ཆུབ་སེམས་དཔའ་
དང་། ཉན་ཐོས་ཀྱི་དགེ་འདུན་ཆེན་པོས་བསྐོར་བ། ཕྱོགས་མཚམས་ཐམས་ཅད་དཔའ་བོ་མཁའ་
འགྲོ་མ་དམ་པ་ཆོས་སྐྱོང་བའི་སྲུང་མ་ཐམས་ཅད་སྤྲིན་གཏིབས་པ་བཞིན་དུ་བཞུགས་པའི་སྤྱན་

སྔར། སེམས་ཅན་ཐམས་ཅད་ཀྱི་ཆེད་དུ་རྫོགས་པའི་སངས་རྒྱས་ཐོབ་པར་བྱའོ་སྙམ་པའི་སྨོན་
པའི་བློས། །ཕྱོགས་བཅུར་བཞུགས་པའི་བླ་མ་དང་། །ཞེས་སོགས་ཀྱི་སྐྱབས་འགྲོ་ལན་གསུམ་
སྔོན་དུ་བཏང་ནས། ཇི་ལྟར་དུས་གསུམ་མགོན་པོ་རྣམས། །ལ་སོགས་པ་སྔགས་ཀྱི་གཞུང་ལས་
གསུངས་པའི་ཆོ་ག་ལན་གསུམ་གྱིས་བྱང་ཆུབ་ཏུ་སེམས་བསྐྱེད་ལ། རང་གི་ལུས་ཀྱི་བཀོད་པ་
གྲངས་མེད་ཅིང་བརྗོད་དུ་མེད་པར་སྤྲུལ་ཏེ། མ་ནམ་མཁའ་དང་མཉམ་པའི་སེམས་ཅན་ཐམས་
ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། །དེ་བཞིན་དུ། བླ་མ་ལོངས་སྤྱོད་རྫོགས་
པའི་སྐུ་ལ། བླ་མ་ཐུགས་རྗེ་སྤྲུལ་པའི་སྐུ་ལ། བླ་མ་སངས་རྒྱས་རིན་པོ་ཆེ་ལ་ཞེས་པས་ཕྱག་སྟོང་
ཕྲག་གཅིག་བཙལ་ནས། ཡིད་ཀྱིས་ཀུན་ཏུ་དམིགས་ལ། ཇི་སྙེད་སུ་དག་ཕྱོགས་བཅུའི་འཇིག་
རྟེན་ན། །ཞེས་བྱ་བ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོའི་
སྤྱོད་པའི་སྨོན་ལམ་གྱི་ཚོགས་ཕྱག་བཙལ་བ་ལ་སོགས་པ་ཡན་ལག་བདུན་གྱི་ཚུལ་དུ་མཆོད་པ་
རྣམས་ཀྱིས་ཡང་དག་པར་མཆོད་དོ། །དེའི་རྗེས་ལ་མདུན་གྱི་ཡི་དམ་གཡས་བསྐོར་དུ་ཐིམ་པ་
དབུས་ཀྱི་བླ་མ་གཙོ་འཁོར་ལ་ཐིམ་ཞིང་འཁོར་རྣམས་བླ་མ་དང་། དེ་བདག་ལ་བསྟིམ། བསྔོ་བ་
སྨོན་ལམ་བྱའོ།། །།གཉིས་པ་འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་
བཟླས་ཀྱི་ཁྲིད་ནི། རང་གི་སྤྱི་བོར་པཾ་ལས་པདྨ་འདབ་མ་བརྒྱད་པའི་ལྟེ་བར། ཨ་ལས་ཟླ་བའི་
དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུཾ་གིས་མཚན་པ། དེ་ལས་
འོད་འཕྲོས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཧཱུྃ་ལ་ཐིམ། དེ་ཡོངས་སུ་
གྱུར་པ་ལས། རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་
འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དམར་མོ་གྲི་གུག་དང་ཐོད་པ་འཛིན་པས་ཡབ་
ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ།།ཞབས་རྡོ་
རྗེ་སྐྱིལ་ཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། དེ་ལས་འོད་
འཕྲོས། བསྒོམས་པ་དང་འདྲ་བའི་ཡེ་ཤེས་སེམས་དཔའ་སྤྱན་དྲངས། ཛཧཱུྃ་བཾ་ཧོ༔ དམ་ཚིག་
པ་དང་གཉིས་སུ་མེད་པར་གྱུར། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཡིག་ཡེ་
ཤེས་ལྔ་དང་ལྡན་པའི་མཐའ་མར། ཨོཾ་བཛྲ་སཏཱ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་
ཏིཥྛ། དྲྀ་ཌྷ་མེ་བྷ་བ། སུ་ཏོ་བྱོ་མེ་བྷ་བ། སུ་པོ་ཁྱོ་མེ་བྷ་བ། ཨ་ནུ་རཀྟོ་མེ་བྷ་བ། སརྦ་སིདྡྷི་མྨེ་པྲ་

ཡཙྪ། སརྦ་ཀརྨ་སུ་ཙ་མེ་ཙི་ཏྟཾ་ཤྲི་ཡཿ ཀུ་རུ་ཧཱུཾ། ཧ་ཧ་ཧ་ཧ་ཧོ༔ བྷ་ག་ཝ་ན་སརྦ་ཏ་ཐཱ་ག་ཏ་
བཛྲ་མཱ་མེ་མུཉྩ། བཛྲ་བྷ་བ། མཧཱ་ས་མ་ཡ་ས་ཏཱ་ཨཱཿ ཅེས་པས་བསྐོར་བ། དེ་ལས་འདུད་རྩི་བྱང་
་ཆུབ་སེམས་ཀྱི་རྒྱུན་བབས། ཡབ་ཡུམ་གྱི་སྦྱོར་མཚམས་ནས་ཐོན། སྤྱི་བོ་ཚངས་པའི་བུ་ག་ནས་
ལུས་ཀྱི་ཕྱིར་སོང་བ་རྣམས་ཀྱིས་དྲི་མ་དག །ནང་དུ་སོང་བ་རྣམས་ཀྱིས་ཚེ་འཁོར་བ་ཐོག་མ་མེད་
པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་དུད་ཁུ་དང་སོལ་ཁུ། གདོན་བགེགས་
ཐམས་ཅད་སྡིག་སྦྲུལ་སྦལ་ལྕོང་གི་རྣམ་པར་དབང་པོའི་སྒོ། བ་སྤུའི་བུ་ག་ཐམས་ཅད་ནས་ཐོན་
ནས་ལུས་ཐམས་ཅད་ཤེལ་གོང་དྲི་མ་མེད་པ་ལྟ་བུར་དྭངས་བ། བྱང་ཆུབ་སེམས་ཀྱིས་གང་བར་
བསམས་ལ། ཡི་གེ་བརྒྱ་ཅི་རིགས་བར་བཟླས་ནས། །མགོན་པོ་བདག་ནི་མི་ཤེས་རྨོངས་པ་སྟེ།
།དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་
འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་ལ་བདག་སྐྱབས་མཆི། །སྐུ་
གསུང་ཐུགས་རྩ་བ་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། །ཞེས་
གསོལ་བ་བཏབ་པས། རྡོ་རྗེ་སེམས་དཔས་རིགས་ཀྱི་བུ་ཁྱོད་ཀྱི་ཉེས་ལྟུང་ཐམས་ཅད་དག་པ་
ཡིན་ནོ། །ཞེས་གནང་བ་སྦྱིན་རང་ལ་ཐིམ་པར་བསམ་མོ།། །།གསུམ་པ་ཚོགས་རྫོགས་པར་བྱེད་
པ་པཎྜལ་གྱི་ཁྲིད་ལ། སྔོན་འགྲོ་བསྒྲུབ་པའི་མཎྜལ་དང་། དངོས་གཞི་མཆོད་པའི་མཎྜལ་གཉིས་
ལས། སྔོན་འགྲོ་བསྒྲུབ་པའི་མཎྜལ་ནི། རང་གི་མདུན་གྱི་ནམ་མཁར་རི་རབ་གྲུ་བཞི་བང་རིམ་
བཞི་པའི་སྟེང་དུ། པདྨ་འདབ་མ་བཞི་པའི་དབུས་སུ་སེང་གེས་བཏེགས་པའི་ཁྲིར་བླ་མ། ཤར་དུ་
ཡི་དམ། ལྷོར་སངས་རྒྱས། ནུབ་ཏུ་ཆོས། བྱང་དུ་དགེ་འདུན། གོང་བཞིན་དུ་གསལ་བཏབ་བོ།
།གཉིས་པ་མཆོད་པའི་མཎྜལ་ནི། ཨོཾ་བཛྲ་བྷུ་མི་ཨཱ་ཧཱུྃ་ཞེས་བརྗོད། བའི་ལྕི་བའམ་དྲི་བཟངས་ཀྱི་
ཆུས་སའི་ཕྱོགས་བྱུག་པར་བྱའོ། །དེ་ནས་དབུས་སུ་མེ་ཏོག་བཞག་སྟེ། ཨོཾ་བཛྲ་རེ་ཁེ་ཨཱཿཧཱུྃ་ཞེས་
བརྗོད་ནས་བྱིན་གྱིས་བརླབ་པར་བྱའོ། །དེ་ནས་སྔགས་བརྗོད་ཅིང་ཚོམ་བུ་བཀོད་པ་གླིང་བཞི་གླིང་
ཕྲན་བརྒྱད། རིན་པོ་ཆེ་སྣ་བདུན། གཏེར་ཆེན་པོའི་བུམ་པ་དང་བརྒྱད། རི་རབ་ཉི་ཟླ་དང་བཅས་
པ་རིན་པོ་ཆེ་སྣ་ཚོགས་ཀྱིས་གང་བ་འབུལ་བར་བྱའོ། །ཕན་ཡོན་ནི་དཔག་ཏུ་མེད་པ་ཡོད་དེ། རྗེ་
ཏཱ་རིས། བ་ཡི་ལྕི་བ་ཆུར་བཅས་སྦྱིན་པ་སྟེ། །ལེགས་པར་བྱུག་པར་བྱེད་པ་ཚུལ་ཁྲིམས་སོ།བསམ
།སྲིན་དང་གྲོག་སྦུར་བསལ་བ་བཟོད་པ་ཡིན། །བྱ་བ་ལ་ནི་ཉེར་ཞུགས་བརྩོན་འགྲུས་ཏེ། །དེ་ལ་

སྐད་ཅིག་སེམས་ནི་གཅིག་བྱེད་པ། །བསམ་གཏན་ཤེས་རབ་རི་མོ་གསལ་བའོ། །ཐུབ་པའི་
མཎྜལ་བྱས་པ་ཡིས། །ཕ་རོལ་ཕྱིན་པ་འདི་དྲུག་ཐོབ། །ཅེས་བྱ་བ་ལ་སོགས་པ་གསུངས་ཤིང་།
ཆོས་རྗེས། ཞིང་ཁམས་ཀྱི་རྟེན་འབྲེལ་ཐམས་ཅད་འདི་ལ་ཡོད་པར་ཡང་གསུངས་སོ། །དེ་ནས་
སེམས་བསྐྱེད་དང་ལྡན་པ་རྟེན་གྱི་སྟོབས། སྔར་བྱས་ལ་འགྱོད་པ་རྣམ་པར་སུན་འབྱིན། ཕྱིས་མི་
བྱེད་པར་བསྡོམ་པ་ཉེས་པ་ལས་སླར་ལོག །བྱང་ཆུབ་ཀྱི་ལྟུང་བ་བཤགས་པའི་མདོ་ལ་སོགས་པའི་
བཤགས་པའི་ཚིག་གཉེན་པོ་ཀུན་ཏུ་གཅོད་པའི་སྟོབས་ཏེ་བཞིས་བདག་གཞན་གྱི་སྡིག་པ་ཐམས་
ཅད་བཤགས་པ་དང་། དགེ་བ་ལ་རྗེས་སུ་ཡི་རང་བ་དང་། སངས་རྒྱས་ནས་རིང་པོར་མ་ལོན་པ་
རྣམས་ལ་ཆོས་ཀྱི་འཁོར་ལོ་བསྐོར་བར་བསྐུལ་བ་དང་། མྱ་ངན་ལས་འདའ་བར་བཞེད་པ་རྣམས་
མི་འདའ་བར་གསོལ་བ་དང། དེ་དག་གི་དགེ་བ་བླ་ན་མེད་པའི་བྱང་ཆུབ་ཏུ་བསྔོ་བ་བགྱིས་ནས།
ཚོགས་ཞིང་སྔར་བཞིན་བདག་ཉིད་ལ་བསྡུའོ།། །།བཞི་པ་བྱིན་རླབས་འཇུག་པར་བྱེད་བ་བླ་མའི་
རྣལ་འབྱོར་གྱི་ཁྲིད་ནི། རང་ཉིད་རྗེ་བཙུན་རྡོ་རྗེ་རྣལ་འབྱོར་མ་ལྟ་བུའི་ལྷ་གང་མོས་པར་བསམས་
པའི་སྤྱི་བོར་གྱད་དང་སེང་གེས་བཏེག་པའི་རིན་པོ་ཆེའི་ཁྲི་དར་གྱིས་ཀླུབས་པ། པདྨ་ཟླ་ཉི་
བརྩེགས་པའི་གདན་ལ། རྩ་བའི་བླ་མ་རྡོ་རྗེ་འཆང་ཆེན་པོ་དང་ཐ་མི་དད་པ་གསལ་བཏབ་པའི་སྤྱི་
བོར། བརྒྱུད་པའི་བླ་མ་རྡོ་རྗེ་འཆང་ལ་ཐུག་གི་བར་མཐོ་བརྩེགས་སུ་བཞུགས་པ། དེ་ཐམས་ཅད་
ངོ་བོ་ཆོས་ཉིད་དག་པའི་ཀློང་དུ་གཅིག་པ་རྣམ་པ་གང་ལ་གང་འདུལ་གྱི་གཟུགས་ཀྱི་སྐུར་ཤར་བས།
རྩ་བའི་བླ་མ་ནས་རྡོ་རྗེ་འཆང་གི་བར། དགོངས་པ་ལ་མཐོ་དམའ་དང་། ཐུགས་རྗེ་ལ་བྲི་གང་མེད་
པ། སངས་རྒྱས་ཉག་གཅིག་ཏུ་བཞུགས་པར་བསམས་ནས། བརྒྱུད་པའི་གསོལ་འདེབས་བྱས།
བླ་མ་འོག་མ་འོག་མའི་གདུང་ཤུགས་ཀྱིས་གོང་མ་གོང་མ་རིམ་པ་བཞིན་ཞུ་ནས་རྩ་བའི་བླ་མ་ལ་
ཐིམ། བླ་མའི་སྨིན་མཚམས་ནས་འོད་ཟེར་དཀར་པོ་དཔག་ཏུ་མེད་པ་འཕྲོས། རང་གི་སྨིན་
མཚམས་ནས་ཞུགས་ལུས་ཐམས་ཅད་གང་། ལུས་ཀྱི་དྲི་མ་དག །བུམ་པའི་དབང་ཐོབ། ལམ་
བསྐྱེད་རིམ་བསྒོམ་པ་ལ་དབང་། འབྲས་བུ་སྐུ་རྡོ་རྗེ་སྤྲུལ་པའི་སྐུ་ཐོབ་པའི་སྐལ་བ་ཅན་དུ་བྱས།
མགྲིན་པའི་ཨཱ༔ལས་འོད་ཟེར་དམར་པོ་དཔག་ཏུ་མེད་པ་འཕྲོས། མགྲིན་པར་ཞུགས། ལུས་གང་།
ངག་གི་དྲི་མ་དག །གསང་བའི་དབང་ཐོབ། ལམ་རྩ་རླུང་ཐིག་ལེ་བསྒོམ་པ་ལ་དབང་། འབྲས་བུ་
གསུང་རྡོ་རྗེ་ལོངས་སྤྱོད་རྫོགས་པའི་སྐུ་ཐོབ་པའི་སྐལ་པ་ཅན་དུ་བྱས། བླ་མའི་ཐུགས་ཀ་ནས་འོད་

ཟེར་སྔོན་པོ་འཕྲོས། རང་གི་སྙིང་གར་ཞུགས། ལུས་ཐམས་ཅད་གང་། ཡིད་ཀྱི་དྲི་མ་དག །ཤེས་
རབ་ཡེ་ཤེས་ཀྱི་དབང་ཐོབ། ཕོ་ཉའི་ལམ་བསྒོམ་པ་ལ་དབང་། འབྲས་བུ་ཐུགས་རྡོ་རྗེ་ཆོས་ཀྱི་སྐུ་
ཐོབ་པའི་སྐལ་པ་ཅན་དུ་བྱས། བླ་མའི་གནས་གསུམ་ལས་འོད་ཟེར་དཀར་དམར་མཐིང་གསུམ་
འཕྲོས། རང་གི་གནས་གསུམ་ནས་ཞུགས། ལུས་ཐམས་ཅད་གང་། ལུས་ངག་ཡིད་གསུམ་ཐ་
དད་དུ་འཛིན་པའི་དྲི་མ་བག་ཆགས་དང་བཅས་པ་དག །དབང་བཞི་པ་ཐོབ། ལམ་ཕྱག་རྒྱ་ཆེན་
པོ་བསྒོམ་པ་ལ་དབང་། འབྲས་བུ་ཡེ་ཤེས་རྡོ་རྗེ་ངོ་བོ་ཉིད་སྐུ་ཐོབ་པའི་སྐལ་བ་ཅན་དུ་བྱས།
མཐར་བླ་མ་གདན་ཁྲི་དང་བཅས་པ་རང་ལ་ཐིམ་པར་བསམ་མོ། །
དེ་ལྟར་ཁྲིད་མཐའ་དག་གི་སྔོན་དུ་འགྲོ་བའི་ཡི་གེ་འདི་ཡང་། པདྨ་དཀར་པོས་ལྷ་བཙུན་གཞན་ཕན་
བཟང་པོར་གདམས་པའོ།། །།

༄༅། །ཕྱག་རྒྱ་ཆེན་པོ་གནས་ལུགས་དྲི་མེད་ཅེས་བྱ་བ་ཆོས་རྗེ་རས་པའི་
གདམས་ངག་བཞུགས།།
འགྲོ་མགོན་གཙང་པ་རྒྱ་རས་པས་མཛད།
ན་མོ་རཏྣ་གུ་རུ། དག་པ་གཉིས་ལྡན་དྲི་མ་མེད། །མཁྱེན་པ་གཉིས་ལྡན་ཆོས་ཀྱི་སྐུ།
།དོན་གཉིས་ལྡན་པའི་རིན་པོ་ཆེ། །སངས་རྒྱས་གླིང་རས་པ་རས་པ་ཉིད་ལ་འདུད། །རྟེན་གྱི་གང་
ཟག་དད་པ་དང་ལྡན་པ་ལ་ཡིན་ལུགས་ཕྱག་རྒྱ་ཆེན་པོ་གནས་ལུགས་དྲི་མེད་འོད་གསལ་ནི།
རྣམ་དག་སྙིང་པོའི་དོན་རང་ལ་ཡོད་པ་ངོ་སྤྲད་པ་ནི། གཏོར་མ་བཏང་། མཎྜལ་ཕུལ་ལ། སེམས་
ཅན་ཐམས་ཅད་ཀྱི་དོན་དུ་བསྒོམ་ཁྲིད་ཞུ་སྙམ་དུ་བསམས་ལ་སེམས་བསྐྱེད། དེའི་རྗེས་ལ་བླ་མ་
སྤྱི་བོར་བསྒོམ། སྤྱི་བོའི་བླ་མ་དེ་ལ་ཡི་དམ་དང་བླ་མ་གཞན་ཡང་ཐིམ་པར་བསམ། རྟེན་ངོ་མཚར་
ཅན་ཐམས་ཅད་དང་ཆོས་མཛད་ངོ་མཚར་ཅན་ཐམས་ཅད་ཀྱང་ཐིམ་པར་བསྒོམས་ལ། མ་ནམ་
མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ།
།ཞེས་བླ་མ་ལ་སངས་རྒྱས་ཆོས་ཀྱི་སྐུ་དངོས་ཡིན་སྙམ་པའི་མོས་གུས་ཞེ་ཐག་པ་སྙིང་རུས་པའི་
གཏིང་ནས་མཆི་མ་ཐུལ་ཐུལ་བའི་གསོལ་བ་གདབ་བོ། །དེ་ནས་བླ་མ་དེ་རང་གི་སྤྱི་བོར་ཐིམ་ནས་
རང་དང་བླ་མ་དབྱེར་མེད་འདྲེས་པར་བསམ། ལས་ངན་སྡིག་སྒྲིབ་དང་ནད་གདོན་ཐམས་ཅད་
དག་པར་བསྒོམ། དེ་ནས་སེམས་མ་བཅོས་པའི་ངང་ལ་འབོལ་ལེ་ཤིག་གེ་ཞོག །བསྒོམ་ཞེས་པ་
གཞན་གྱི་བསྒོམ་རྒྱུ་ཅི་ཡང་མེད་པས། ཆོས་སྐུ་མ་བསྒོམ། སྟོང་ཉིད་མ་བསྒོམ། སངས་རྒྱས་མ་
བསྒོམ། དེ་ལ་སོགས་ཏེ་རང་གྲོལ་མ་བསྒོམ། ཕྱོགས་མེད་དང་། རང་གྲོལ་དང་། བདེ་བ་དང་
གསལ་བ་དང་། མི་རྟོག་པ་དང་། དབྱེར་མེད་པ་དང་། ཡོད་མེད་དང་། ཡིན་མིན་ལ་སོགས་པ་

ཅི་ཡང་མ་བསྒོམ། དེ་བཞིན་དུ་དྲན་པས་ཀྱང་ཅི་ཡང་མི་གཟུང་། གཟུང་བའི་བསྒོམ་ཐམས་ཅད་
བློས་བྱས་ཡིན། འདུས་བྱས་ཡིན་པས་བསྒོམ་རྒྱུ་མེད། བསྒོམ་མེད། བསྒོམ་མཁན་མེད། དེ་
ལྟར་ཡང་རྟག་གཉིས་ལས། བསྒོམ་མེད་བསྒོམ་པ་པོ་ཡང་མེད། །ཅེས་པས། འཁྲུལ་པའི་མནོ་
བསམ་ཅི་ལ་ཡང་མི་བཏང་། ཁ་སྨྲས་གླེང་གཞི། བུ་ལོན་འབྲེལ་ཆགས། བུན་སྐྱེད་འཇལ་ལེན།
བེའུ་ལུག་གསོ་སྐྱོང་། ཞིང་ཆུ་རྨོ་སློག་འབྲུ་འབམ་སྐྱེད་ལ་སོགས་པ་འཁྲུལ་པའི་བསམ་པ་ཅི་ཡང་
མི་བཏིང་། སེམས་ཞེས་བྱ། རིག་པ་ཞེས་བྱ། རིག་རིག་ཏུར་ཏུར་པོ་ཡར་རྒྱུ་མ་གྱུ། ཕར་ཝལ་
ཚུར་ཝལ་འདི་ལ་བསྒོམ་རྒྱུའམ། བྱ་རྒྱུ་ཅིག་འདུག་ན་སེམས་བྲེལ་བ་བྱ་བ་ཡིན་པས། སེམས་
རིག་རིག་ཏུར་ཏུར་པོ་དེ་དལ་བར་བཞག །རང་ལུགས་སུ་བཞག །མ་བཅོས་པར་བཞག །ཤེས་
པ་ལྷོད་དེ་ཤིག་གེ་ཞོག །ཤེས་པ་འབོལ་ལེ་ཤིག་གེ་ཞོག །དེ་ལྟར་བཞག་པ་ཙམ་གྱིས་མནོ་
བསམ་གཏན་དུ་མི་སྐྱེ་བ་མ་ཡིན་ཏེ། རྟོག་པ་ཐོལ་ཐོལ་བ་ནམ་ཡེངས་པ་དང་། དུམ་རེ་སྐྱེ་ཡིན་
འདུག་ཀྱང་། རྟོག་པ་གང་སྐྱེས་དེ་རང་ལུགས་སུ་བཞག །དེ་ཀ་ལྟར་བཞག །ལྷོད་དེ་ཤིག་གེ་
བཞག་།དེའི་ཚེ་ལས་དང་བྱ་བ་སྤང། མཚམས་བཅད་སྨྲ་བཅད་བྱས་ལ་གནག་པ་ཤིན་ཏུ་ཆེ་བར་
བྱས་ལི་བསྐྱང་། སྡོད་ལུགས་ལ་ངེས་པ་མེད་དེ་གང་བདེར་བསྡད་པས་ཆོག །འདུ་འཛི་སྤང་བ་ཁོ་
ན་གལ་ཆེ། དེ་ལ་གཏན་པ་ཐོབ་ནས་མིག་འབྲས་མི་འགུལ་ཙམ་བྱས་པས། ཕྱམ་ཕྱམ་འགྲོ་ཡི་
འདུག་པ་དང་། ད་ཉམས་ལེན་གྱི་དངོས་གཞི་དེ་ཡིན་པས། དེ་ལ་སྣག་པ་བསྐྱེད་ཅིག་བྱ། དེ་ཡང་
གཞན་གྱིས་བལྟ་རུ་མེད། སེམས་ཀྱིས་སེམས་ལ་བལྟ་བ་ཡིན། རིག་པས་རིག་པ་ལ་བལྟ་བ་
ཡིན་པས། རིག་པའི་ངོ་བོ་དེ་ལ་ཅེར་གྱིས་ལྟོས་ལ། སེམས་བྱ་བའི་རིག་རིག་ཏུར་ཏུར་པོ་དེ་དང་
པོ་འདི་ནས་བྱུང་བྱ་བའི་བྱུང་སའམོ། འདི་ནས་སྐྱེས་བྱ་བའི་སྐྱེས་སའམ། བྱུང་ཁུངས་སམ། བྱུང་
ས་ཅིག་འདུག་གམ་མི་འདུག་ལྟོས་ཤིག །ད་ལྟ་འདི་འདྲ་ཅིག་འདུག་བྱ་བའི་མཐོང་རྒྱུའམ།
དངོས་པོར་གྲུབ་པ་ཅིག་འདུག་གམ་མི་འདུག་ལྟོས་ཤིག །སེམས་ལ་ཁ་དོག་ཇི་འདྲ་ཅིག་འདུག
།སེམས་ལ་གཟུགས་ཇི་འདྲ་ཅིག་འདུག །ཧྲིལ་གྱིས་དྲིལ་བས་སེམས་དེ་ལ་བལྟས་པའི་དུས་ན་
མཐོང་རྒྱུའི་དངོས་པོ་ཅི་འདུག །སེམས་དེ་དངོས་མེད་སྟོང་སངས་སུ་འདུག་གམ། ཅུག་འདུག་
དྲིས་ལ་བརྡར་ཤ་བཅད། དེ་ནས་ཉི་མ་རེ་ལ་ཆོས་ཐུན་རེ་རེའམ་གཉིས་ལ་སོགས་པ་བྱས་ལ་
གསལ་གདབ་དྲི་བརྡ་བྱ། ཉམས་ལེན་ལ་སྣག་པ་ཆེར་བྱའོ། །དེ་ལྟར་དྲིས་པས་སེམས་ལ་དངོས་

པོ་ཅི་ཡང་མི་འདུག་སྟེ། མེད་བྱས་ཀྱང་འགྱུ་ཡིན་གདའ་ཟེར་ནས་འགྱུ་བ་དེ་ལ་མ་བདེ་ནས་འདུག་
ན། ད་ཡུལ་ལྟ་བུའམ་གཞན་དུ་མནོ་བསམ་ཐོང་ཅིག་བྱ། ད་མནོ་བསམ་འགྱུ་བ་དེ་རང་ལ་ཅེར་
གྱིས་ལྟོས་ལ་འགྱུ་བ་དེ་ལ་དངོས་པོར་གྲུབ་པ་ཅི་འདུག །ཁ་དོག་ཇི་འདྲ་འདུག །གཟུགས་ཇི་
འདྲ་ཅིག་འདུག་ལྟོས་ཤིག་བྱས། འགྲུ་བ་དེ་ཆད་པ་མི་ཆད་པ་ཡིན། འགྱུ་བདོ་བའི་དུས་ན་ངོས་
བཟུང་གྲུབ་པ་ཅི་འདུག་དྲིས་ལ་བརྡར་ཤ་བཅད། སེམས་ལ་ངོས་གཟུངས་སམ། དངོས་པོར་
གྲུབ་པ་ཅིག་ཡོད་ན་བལྟས་པས་མཐོང་ནས་འོང་། བཙལ་བས་རྙེད་ནས་འོང་བས། སེམས་དེ་
མེད་པར་གོ་བར་འདུག་གམ་མི་འདུག་དྲི། སེམས་དངོས་མེད་རྩ་བ་ཆོད་པར་འདུག་གམ་དྲི།
ཐག་མ་ཆོད་པར་འདུག་ན་ཕྱི་རོལ་དུ་མཐོ་ཆུང་ལྟ་བུའི་རྫས་ལ་སེམས་སྤྲོས་ལ། ད་ཁྱོད་ཀྱི་སེམས་
ཕྱིར་ལ་འཕྲོས་ནས་འཐོན་པ་ཡིན་པས། འདི་དབང་པོའི་མངོན་སུམ་དུ་ཕབ་པ་ཡིན། ད་ཁྱོད་རང་
གི་སེམས་ཡོད་ན་འདིར་འཕྲོས་ནས་ཡོད་པས། ད་རྫས་དང་རང་རེའི་བར་དུ་ལྟོས་ལ། དངོས་པོར་
གྲུབ་པ་ཅི་འདུག་དྲིས་ལ་བརྡར་ཤ་བཅད། དེར་སེམས་ལ་ངོས་གཟུང་ངམ་དངོས་པོར་གྲུབ་པ་
གཏན་ནས་མི་གདའ། སེམས་བྱ་བ་རང་མི་གདའ། འགྱུ་བ་འགྱུ་ཡིན་འདུག་ཀྱང་འགྱུ་རྡོ་བའི་
དུས་ཉིད་ན། དངོས་མེད་སྟོང་སངས་སུ་གདའོ་ཟེར་བ་དང་། འོ་ན་རང་གི་སེམས་མེད་པར་ཤེས་
ཀྱི་སྟེང་ལ་ལུས་གཏན་ལ་དབབ་མི་དགོས། དང་པོ་ཡང་ལུས་དང་སྦྲགས་ནས་འོངས་པ་མེད།
ལུས་འདི་ཕ་མའི་ཁུ་ཁྲག་ལས་བློ་བུར་དུ་བྱུང་བ་ཡིན། དེ་ཡང་བརྟག་གཉིས་ལས། བོ་ལ་ཀ་ཀོ་
ལ་སྦྱར་བས། །རེག་པ་སྲ་བའི་བག་ཆགས་ཉིད། །ས་ནི་དེ་ལས་སྐྱེ་བར་འགྱུར། །ཞེས་པ་ལ་
སོགས་པ་གསུངས་སོ། །ཐ་མ་འཆི་བའི་དུས་སུ་ཡང་ལུས་དང་སྦྲགས་ནས་འགྲོ་བ་ཡིན་ཏེ། རོ་
གོག་ཅིག་སྒྱུར་ནས་འགྲོ་བ་ཡིན་པས་ལུས་གཏན་ལ་དབབ་མི་དགོས། མིང་འདི་ཡང་གཏན་ལ་
དབབ་མི་དགོས་བཞག་པས་ཆོག །དང་པོ་ཡང་མིང་དང་སྦྲགས་ནས་འོངས་པ་མེད། མིང་འདི་ཕ་
མས་བློ་བུར་དུ་བཏགས་པ་ཡིན། ཐ་མ་འཆི་བའི་དུས་སུ་སྦྲགས་ནས་འགྲོ་བ་མེད་པས་མིང་ཡང་
གཏན་ལ་དབབ་མི་དགོས། ལུས་མ་གཏོགས། མིང་མ་གཏོགས་པའི་རིག་པ་རྐྱང་དེད་དུ་གཏན་
ལ་ཕོབ་ལ། རིག་པ་སེམས་ཀྱི་ངོ་བོ་དེ་རང་ལ་གྲུབ་པ་ཅི་འདུག །རིག་པའི་ངོ་བོ་དེ་རང་འདུག་
གམ་མི་འདུག་དྲིས་ལ་བརྡར་ཤ་བཅད། དེར་རང་སེམས་གཏན་ནས་མི་འདུག་གོ །རང་མེད་
པར་རྟོགས་སོ་ཞེས་ཟེར་བ་དང་། རང་ཡོད་ན་དམྱལ་བར་འགྲོ་རྒྱུ་དེ་ཀ་ཡིན་ལ། ད་རང་མེད་ཀྱི་

རྟིང་ལ་ངོ་བོ་དེ་ལ་དམྱལ་བར་འགྲོ་རྒྱུའམ། འགྲོ་མཁན་རང་འདུག་གམ་མི་འདུག །སངས་རྒྱ་
རྒྱུའམ་རྒྱ་མཁན་རང་འདུག་གམ་མི་འདུག །འཁོར་བར་འཁྱམ་རྒྱུའམ་འཁྱམ་མཁན་འདུག་གམ་
མི་འདུག་ཅེས་དྲིས་ལ་བརྡར་ཤ་བཅད། ཐེ་ཚོམ་འདུག་གམ་མི་འདུག །གཞན་ལ་དྲི་དགོས་པ་
འདུག་གམ་མི་འདུག་སྟེ། དེ་སྐད་དྲིས་པས་འཁོར་བར་འཁྱམ་མཁན་མི་གདའོ། །སངས་ལ་རྒྱ་
རྒྱུ་མི་གདའ། དམྱལ་བར་འགྲོ་རྒྱུ་མི་གདའོ་ཟེར་བ་ནས་རང་མེད་པར་ཐག་མ་ཆོད་བར་དུ་དྲིས་ལ་
བརྡར་ཤ་བཅད་དོ། །རང་མེད་པར་ཐག་ཆོད་པ་དེ་ཀུན་གྱི་རྩ་བ་ཡིན། ཡིན་པར་གང་ནས་བཤད་
ན། གསང་རྙིང་ལས། རྩ་བ་མེད་པའི་སེམས་ཉིད་ནི། །ཆོས་རྣམས་ཀུན་གྱི་རྩ་བ་ཡིན། །ཞེས་
པས་གསལ་ལོ། །རང་སེམས་མེད་པ་ལ་མེད་པར་ཐག་མ་ཆོད་ན་ཐམས་ཅད་ཉུང་མའི་གཡོས་
ཡིན་གྲོགས་མེད། དེ་མ་གོ་ན་རྩ་བ་འཆུག་པ་ཡིན་པས་དེ་ལ་ནན་ཏན་ཆེར་བྱའོ། །ད་རང་མེད་
པར་ཤེས་ཀྱི་རྟིང་ལ་འཁོར་བར་འཁྱམས་མཁན་མེད་པར་ཤེས་ཐག་ཆོད་ཐེ་ཚོམ་མི་འདུག་ན།
ཉམས་ལེན་གྱི་དངོས་གཞི་དེ་ཡང་རང་ལ་ཅེར་གྱིས་བལྟས་ལ་རང་མི་འདུག་པའི་ངང་ལ་རང་
ལུགས་སུ་དེ་ལྟར་བཞག་ལ། དེ་ལ་སྣག་པ་ཤིན་ཏུ་ཆེ་བར་བྱས་ལ་ཉམས་སུ་བླང་ངོ་། །ད་ལུས་ངོ་
སྤྲད་པ་ནི། རྨི ལམ་ན་འཁྲུག་པ་འཐབ་ཀྱིས་རྨི་བ་དང་། ཐགས་བཏག་ཀྱི་རྨི་བ་ལ་སོགས་པ་རྨི་
བརྡོ་བའི་དུས་ཉིད་ན་དེ་ཉིད་བྱས་པ་རང་ཡིན་ནམ། རང་གི་ཤེས་པ་འཁྲུལ་བ་ཡིན་དྲི། རྨི ལམ་ན་
ལྟད་མོ་བལྟས་པ་དང་། དམྱལ་བའི་ཟངས་མོ་ཆེར་བཙོས་པ་དང་། གཡང་ལ་ལྷུང་གི་རྨི་བ་དང་།
ཆུས་འཁྱེར་བ་དང་། མེས་བསྲེག་པ་དང་། རྦབ་ཏུ་འདྲིལ་བ་དང་། མི་དང་འཐབ་པ་དང་།
དགའ་བ་དང་འཕྲད་པ་དང་། དེ་ལ་སོགས་པ་ལས་དང་བྱ་བ་ལ་སོགས་པ་གང་བྱས་རྨི ཡང། རྨི་
ལམ་རྨི་བའི་བར་དེ་རུ་ཆོས་བྱས་ཀྱིན་བྱེད་མྱོང་བ་རང་ཡིན་ནམ། རྨི་ལམ་རྨི་བའི་དུས་ན་ངོ་བོ་ལ་
བྱས་པ་མེད་ཀྱང་རང་གི་ཤེས་པ་འཁྲུལ་ནས་བྱས་པ་སྙམ་བྱེད་པ་དེ་འཁྲུལ་པ་ཡིན་ནམ་མིན་དྲིས་
ལ་བརྡར་ཤ་བཅད། ངོ་བོ་ལ་རང་མེད་པས་བྱེད་མཁན་མེད་པ་བྱས་པ་སྙམ་བྱེད་པ་དེ་འཁྲུལ་པ་
ཡིན་ནམ་མིན་དྲི། རྨི ལམི་ན་དམྱལ་བར་བསྲེག་པ་སྙམ་བྱེད་པ་དེ་རང་གི་ཤེས་པ་འཁྲུལ་བ་ཡིན།
ངོ་བོ་ལ་གང་ཡང་བྱེད་མྱོང་བ་མེད་རང་མེད་པའི་གནད་ཀས་ཟེར་བ་དང་། འོ། རྨི་ལམ་གྱི་དུས་ནི་
ཡང་ལུས་གཏན་ནས་མེད་དེ། ཡོད་པ་སྙམ་བྱེད་པ་དེ་ཡོད། ཉིན་མོ་ཡང་ལུས་ཡོད་པ་སྙམ་བྱེད་པ་
མིན་པའི་ལུས་རང་ཡོད་པ་འདུག་གམ་མི་འདུག །མེད་ཀྱང་ཡོད་པ་སྙམ་བྱེད་པའི་སྙམ་བྱེད་ཙམ་

དུ་རྨི་ལམ་གྱི་དུས་དང་། ད་ལྟའི་ལུས་གཉིས་ཅིག་པར་འདུག་གམ་མི་འདུག །རྨི ལམ་གྱི་ལུས་
དང་ད་ལྟའི་ལུས་གཉིས་ཁྱད་ཡོད་དམ་མེད། རྨི་ལམ་གྱི་སྣང་བ་དང་ད་ལྟའི་སྣང་བ་ལ་ཁྱད་ཡོད་
དམ་མེད་དྲིས་ལ་བརྡར་ཤ་བཅད། དེར་རྨི་ལམ་གྱི་ལུས་དང་ཉིན་མོའི་ལུས་གཉིས་ཀ་རང་གི་
ཤེས་པ་འཁྲུལ་བ་ཡིན། ངོ་བོ་གཏན་ནས་མེད། རྨི་ལམ་གྱི་སྣང་བ་དང་ཉིན་མོའི་སྣང་བ་གཉིས་
ཀ་ཤེས་པ་འཁྲུལ་བ་ཡིན། ངོ་བོ་ལ་གཏིང་རྩ་བ་ཡུལ་གསུམ་གཏིང་ཁུང་ཡེ་གདོད་མ་ནས་ཡོད་མ་
མྱོང་། ཡོད་མི་སྲིད། མི་ཟེར་བར་དུ་དྲིས་ལ་བརྡར་ཤ་བཅད། དེར་ལུས་མེད་སེམས་མེད་དུ་གོ་
ནས་འདུག་པ་དང་། གེགས་བསལ་བ་ནི། སངས་རྒྱས་ཡོད་དོ་སྙམ་པའི་བསམ་པ་ཐོང་ཞིག །ད་
རེས་རང་ལ་ལྟོས་ལ་ཅི་འདུག་ལྟོས་ཤིག །དེར་སངས་རྒྱས་ཡོད་དོ་སྙམ་པ་དེ་རང་གི་རྣམ་རྟོག་
གིས་བཟུང་བར་འདུག་གམ་མི་འདུག །རྣམ་རྟོག་ལ་རང་བཞིན་ཅི་འདུག །སངས་རྒྱས་ཡོད་
སྙམ་པ་དེ་རྣམ་རྟོག་ཏུ་འདུག་གམ་མི་འདུག།རྣམ་རྟོག་དག་པས་སངས་རྒྱས་དག་གམ་མ་དག་
བརྡར་ཤ་བཅད་ལ་དྲི། དེས་འདྲེས་ནས་རྟག་ཆད་དུ་འཛིན་པ་དང་། དམྱལ་བ་ཡོད་སྙམ་
པ་དང་། ཡི་དྭགས་ཡོད་སྙམ་པ་དང་། སེམས་ཅན་ཡོད་པར་འཛིན་པ་དང་། སངས་རྒྱས་ཡོད་
པར་འཛིན་པ་དང་། དེ་ལ་སོགས་ཏེ་ཡོད་མེད་དང་། བདེན་བརྫུན་དང་། བདེ་སྡུག་དང་། ཡིན་
མིན་ལ་སོགས་པ་འགྱུ་བྱེད་གང་བྱུང་ཡང་རྣམ་རྟོག་རྒྱུན་པ་དེས་བཟུང་བའམ་བྱས་པར་འདུག་
གམ་མི་འདུག །དེ་ཚོ་ལ་དངོས་པོར་གྲུབ་པ་འདུག་གམ་མི་འདུག་དྲི། རྣམ་རྟོག་གི་འགྱུ་བྱེད་དེ་
རང་ལ་བལྟས་པས་དེ་རང་ལ་ངོས་གཟུང་གྲུབ་པ་ཅི་ཡང་མི་གདའོ་ཟེར་བ་དང་། འོ་འཁོར་འདས་
སུ་འཛིན་མཁན་དག་པས།་ཐམས་ཅད་རང་གིས་བྱས་པར་ཤེས་སམ་མི་ཤེས་དྲི། བྱེད་མཁན་
དག་པས་ཐམས་ཅད་དག་ས།མ་མ་དག་དྲིས་ལ་བརྡར་ཤ་བཅད། དེ་ཚོ་ཐམས་ཅད་རང་གི་སེམས་
ཀྱིས་བྱས་པར་འདུག །ངོ་བོ་ལ་གང་ཡང་མི་འདུག་ཟེར་བ་དང་། དེ་ནས་གཏོར་དབང་བསྐུར།
ཆོས་སྒོ་ཕྱེ་ལ་ཚིག་གིས་ངོ་སྤྲད་པ་ལ་གསུམ་སྟེ། ཡིན་ལུགས་ངོ་སྤྲད་པ་དང་། འཁྲུལ་ལུགས་ངོ་
སྤྲད་པ་དང་། འཁྲུལ་པ་ལྡོག་པའི་དུས་ངོ་སྤྲད་པའོ། །དང་པོ་ཡིན་ལུགས་ངོ་སྤྲོད་པ་ནི། ངོ་བོ་ལ་
ཅེར་གྱིས་ལྟོས་ལ་རང་འདུག་གམ་མི་འདུག་ལྟོས་ཤིག་བྱས་ལ། ངོ་བོ་དེ་ལ་བལྟར་གཞུག །འོ་
ཡིན་ལུགས་ལ་རང་བྱ་བ་གཏིང་རྩ་བ་ཡུལ་གསུམ་གཏིང་ལུང་ཡེ་གདོད་མ་ནས་ཡོད་མ་མྱོང་།
ཡོད་མི་སྲིད། གཏན་ནས་མེད་པ་ཡིན། དེ་ཅིས་ཤེས་ན་བལྟས་པའི་དུས་ན་ཅི་ཡང་མ་མཐོང་བ་

ཡིན། མ་མཐོང་བ་དེ་མེད་པས་མ་མཐོང་བ་ཡིན། ཡོད་ན་བལྟས་པས་མཐོང་ནས་འོང་། རྩལ་
བས་རྙེད་ནས་འོང་། མ་མཐོང་བ་དེ་མེད་པའི་རྟགས་ཡིན། ཅི་ཡང་མེད་པའི་རྟགས་སུ་ཅི་ཡང་མ་
མཐོང་བ་ཡིན། ཕར་ཕྱིན་ལས། སེམས་ནི་དུས་གསུམ་གྱི་སངས་རྒྱས་ཀྱིས་ཀྱང་མ་གཟིགས་མི་
གཟིགས་གཟིགས་པར་མི་འགྱུར་རོ། །ཞེས་སོ། །དེ་དོན་དམ་ཆོས་སྐུར་སངས་རྒྱས་པ་བྱ་བ་ཡིན།
ཡིན་ལུགས་རྣམ་པར་དག་པ་དེ་ལ་ལས་དགེ་བ་བྱས་པས་ཕན་མ་བཏགས། སྡིག་པ་བྱས་པས་
གནོད་པ་མ་བསྐྱལ་ཏེ། དཔེར་ན་བར་སྣང་སྟོང་པ་ལ་ཆུ་མི་ཆགས་པ་དང་འདྲའོ། །ངོ་བོ་དེ་ལ་
ལས་དཀར་ནག་གིས་ཕན་གནོད་མེད། དགེ་སྡིག་བྱེད་མཁན་རང་ཡེ་གདོད་མ་ནས་མེད། དཔེར་
ན་ནམ་མཁའ་སྟོང་པ་ལ་ཆུ་སྐུད་མཁན་རང་མེད་པ་བཞིན་ནོ། །དེ་སེམས་ཅན་ཐམས་ཅད་ལ་
མཉམ་པོར་གནས་པ་ཡིན། དེ་ལྟར་ཤེས་པས་སངས་རྒྱས་པ་ཡིན། རང་ངོ་མ་ཤེས་པས་འཁོར་
བར་འཁྱམས་པ་ཡིན། ངོ་ཤེས་མ་ཤེས་ཀྱི་ཁྱད་ལས་མེད། དེས་གནས་ལུགས་ངོ་སྤྲད་པའོ།
།འཁྲུལ་ལུགས་ངོ་སྤྲད་པ་ནི། ཡུལ་ལྟ་བུའི་གཞན་དུ་བསམ་པ་གྲུ་བ་ཅིག་ཐོང་ཅིག་བྱ། དེ་འཁྲུལ་
ལུགས་ཡིན་ཏེ། འགྱུ་བ་དེ་དངོས་མེད་དུ་མ་ཤེས་པས་སྔར་ཕན་ཆད་ལུས་དེས་བླངས། འཁོར་
བར་དེས་འཁྱམས། ལས་དེས་བསགས། བདེ་སྡུག་དེས་མྱོང་། གཞན་དོན་ཅིག་བྱེད་ན་ཡང་
དེས་བྱེད་པ་ཡིན། དེ་ལུགས་ཡིན། དེས་འདྲེས་ནས་བསམ་པའི་རྟོག་པ་འགྱུ་བྱེད་མ་ཤར་ན་མ་
ཤར། ཤར་ན་ཤར་ཚད་འཁྲུལ་པ་ཡིན། འཁྲུལ་པ་ཡིན་པར་ཅིས་ཤེས་ན། ངོ་བོ་ལ་འགྱུ་བྱེད་མེད་
པས་མ་འགྱུས་པར་འགྱུས་པ་སྙམ་བྱེད། མ་འཕྲོས་པར་འཕྲོས་པ་སྙམ་བྱེད། མ་སོང་བར་སོང་བ་
སྙམ་བྱེད་པ་དེ་ཀ་སྙམ་བྱེད་ཀྱི་ཤེས་པ་འཁྲུལ་པ་བྱ་བ་ཡིན། འགྱུ་བ་དེ་ཀ་འཁྲུལ་པའི་ཤེས་པ་བན་
བུན་བྱ་བ་ཡིན། དེ་ཀ་སྙམ་བྱེད་ཀྱི་ཤེས་པ་བྱ་རྒྱུ་བྱ་བ་ཡིན། དེས་འདྲེས་ནས་རྣམ་རྟོག་ལ་བཟང་
ངན་མེད། ཤར་ཚད་འགྱུས་ཚད་འཁྲུལ་པ་ཡིན། མཚན་བརྗོད་ལས། སྣ་ཚོགས་གཟུགས་ཅན་
ཡིད་ལས་སྐྱེས། །ཞེས་པས་སོ། །དེས་འཁྲུལ་ལུགས་ངོ་སྤྲོད་པའོ། །ད་འཁྲུལ་པ་ལྡོག་པའི་དུས་
ངོ་སྤྲད་པ་ནི། ཡང་མནོ་བསམ་ཅིག་ཐོང་ཅིག་བྱ། དེ་ལ་ངོ་བོ་གྲུབ་པ་འདུག་གམ་མི་འདུག་ལྟོས་
ཤིག །འོ་སྔར་ཕན་ཆད་རང་མེད་པར་མ་ཤེས། འགྱུ་བ་དངོས་མེད་དུ་མ་ཤེས་པས་འགྱུ་བ་དེས་
ལུས་བླངས། འགྱུ་བ་དེས་འཁོར་བར་འཁྱམས། ད་རང་མེད་པར་ཤེས་པས་འགྱུ་བ་དངོས་མེད་
ངོས་བཟུང་དང་བྲལ་བར་ཤེས་པས་འཁོར་བར་འཁྱམས་པའི་ས་བོན་རུལ། ལུས་ལེན་པའི་རྩ་བ་

ཆད་པ་ཡིན། འགྱུ་བ་འགྱུ་ཡིན་འདུག་ཀྱང་འགྱུ་བརྡོ་བའི་དུས་ཉིད་ན་འགྱུ་བ་ལ་ངོས་བཟུང་གྲུབ་
པ་ཅི་ཡང་མེད་པར་ཤེས་པས་ལུས་འདོད་ཀྱང་མི་མྱོང་ངོ་། །འོ་ན་གཞན་དོན་དུ་ལུས་འཇུག་ལེན་
སྙམ་ན། ད་ལྟའི་དུས་སུ་དགེ་བ་ཕྲ་མོ་ཅི་བྱས་ཀྱི་རྗེས་ལ་འགྲོ་དོན་གྲུབ་པར་གྱུར་ཅིག་ཅེས་པའི་
སྨོན་ལམ་གདབ།རང་འཆི་ཀར་གཞན་དོན་ཁྱད་པར་ཅན་ནུས་པའི་ལུས་བླང་སྙམ་པའི་འདུན་པ་
དྲག་པོ་བཏང་། ལ་ལ་ན་རེ་ཐོད་པ་མགོ་ལ་མི་འགེལ་བའི་རྣལ་འབྱོར་པ་ཡིན་ཟེར་ཏེ། སྔར་བོད་
པ་བཀལ་ནས། ད་འགེལ་མི་འགེལ་གྱི་སྒྲ་འཇུག་པ་ཡིན། ངོ་བོ་དེ་འཁོར་བར་འཁྱམས་ནས་ཐོད་
པ་མགོ་ལ་བཀལ་བ་མེད། ད་ལྟ་ཡང་འགེལ་མ་མྱོང་། ད་ཡང་འགེལ་མ་སྲིད། གྲུབ་ཐོབ་ཆེན་
པོའི་ཞལ་ནས། སྐྱེ་མ་མྱོང་སྐྱེ་མི་སྲིད། སྐྱེ་བའི་མཁན་པོ་མེད་གསུང་། རྟོགས་མ་མྱོང་། རྟོགས་
མི་སྲིད། རྟོགས་པའི་མཁན་པོ་མེད་གསུང་། བརྟག་གཉིས་ལས་ཀྱང་། བདག་ཀྱང་མེད་ལ་
གཞན་ཡང་མེད། །ཅེས་གསུངས། དེས་འཁྲུལ་པ་ལྡོག་པའི་དུས་ངོ་སྤྲོད་པའོ། རྩ་བ་དྲིལ་བས་ངོ་
བོ་རང་མེད་ལུས་མེད་སེམས་མེད་པ་ཡིན། དེ་ལྟར་ཡང་ཕར་ཕྱིན་ལས། གཟུགས་ནས་རྣམ་པ་
ཐམས་ཅད་མཁྱེན་པའི་བར་དུ་ཡང་མེད་ཞེས་གསུངས་སོ།།འཁྲུལ་ལུགས་ལ་རང་མེད་པར་ཡོད་
པ་སྙམ་བྱེད། ལུས་མེད་པར་ཡོད་པ་སྙམ་བྱེད། སེམས་མེད་པར་ཡོད་པ་སྙམ་བྱེད་པའོ། །ལུས་
སེམས་མེད་པ་མེད་པར་ཤེས་པ་འཁྲུལ་པ་ལྡོག་པའི་དུས་བསྟན་པའོ། །བསྒོམ་བདག་པོ་ལ་གཏད་
པ་ནི། བསྒོམ་བླ་མ་ལ་ཆོས་སྐུའི་འདུ་ཤེས་མ་སྐྱེད་པའི་སྒོམ་ཐམས་ཅད་མགོ་མེད་ཡིན། །ནམ་
མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ།
།བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། །བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་
མཆིའོ། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །ཞེས་གསོལ་བ་གདབ་བོ་གྱི་བོགས་
འདོན་གསོལ་འདེབས་ལ་ཆོལ། བསྒོམ་གྱི་བདག་པོ་ཞེན་ལོག་འཁོར་བའི་ཆོས་ལ་ཞེན་པ་མ་
ལོག་པའི་ཆོས་ཐམས་ཅད་མགོ་མེད་བྱ་བ་ཡིན་ལ་ཆོལ། བསྒོམ་གྱི་བྱ་ར་རང་མེད་པའི་ངང་ནས་
མ་ཡེངས་པར་བྱ་དྲན་པ་ལ་ཆོལ། བསྒོམ་རང་མེད་པ་ལ་ཡོད་པར་བཟུང་བའི་སེམས་ཅན་འདི་
རྣམས་སྙིང་རེ་རྗེ་སྙམ་དུ་སྒོམ་གྱི་ཕྲིན་ལས་སྙིང་རྗེ་ལ་ཆོལ། བསྒོམ་མི་ཆོས་ཀྱི་ངོ་ཚའི་སྟེང་དུ་ལྷ་
ཆོས་ཀྱི་ངོ་ཚ་བསྣན་ནོ་གྱི་གཡང་ལུག་ངོ་ཚ་ལ་ཆོལ། བསྒོམ་གྱི་དངོས་གཞི་རང་མི་འདུག་པའི་
ངང་ལ་ཞོག །དེ་ཙུག་དེ་ལྟར་རང་ལུགས་སུ་གནས་པ་དེ་ལས་བོགས་དབྱུང་རྒྱུ་མེད་དོ། །དེ་ནས་

རྣལ་འབྱོར་བཞི་ཚར་གཅིག་བཤད་དོ། །དེ་ནས་ལྟ་བ་རྟོགས་སམ་མ་རྟོགས་བཟློག་བསྒོམ་བྱས་
པས་གསལ་བས་ནང་ན་རང་མེད་པ་ལ་ཡོད་པར་མ་བཟུང་ན་ཕྱིའི་ལྷ་འདྲེ་མ་གྲུབ་སྟེ། ལྷ་འདྲེ་ཡོད་
པར་འཛིན་པ་འཁྲུལ་པ་ཡིན་པས། དེས་ན་ལྟ་བ་བདེན་འཛིན་དང་བྲལ་བ། བསྒོམ་པ་ཡིད་ལ་མི་
བྱེད་པ། སྤྱོད་པ་རོ་སྙོམས་ནུས་པ། འབྲས་བུ་རེ་དོགས་ཀྱི་གཡང་ས་ཆོད་པར་བྱས་ལ། གང་
གཉན་སའམ་འཇིགས་སར་ཕྱིན་ལ་དགེ་སྦྱོར་གྱིས་ལུས་སྲོག་ཐེད་ལ་བོར་ལ་བདེན་འཛིན་ཞིག་
གམ་མ་ཞིག་བལྟའོ། །བདེན་འཛིན་ཞིག་ན་དེས་ཆོག །མ་ཞིག་པར་འདུག་ན་རང་མེད་པའི་ངང་
ལ་མ་ཡེངས་པར་བྱའོ། །བསྒོམ་ཁྲིད་སྐལ་ལྡན་འགའ་ལ་ཡིན་ལུགས་གསལ་བར་སྟོན་པའི་ཉི་མ་
ཞེས་བྱ་བ་གནས་ལུགས་དྲི་མེད་ཆོས་རྗེ་འགྲོ་མགོན་གྱི་གདམས་པ་རྫོགས་སོ།། །།

༄༅། །རྣལ་འབྱོར་བཞིའི་ཞལ་གདམས་ཆོས་རྗེ་འགྲོ་མགོན་
གྱིས་མཛད་པ་བཞུགས།།
འགྲོ་མགོན་གཙང་པ་རྒྱ་རས་པས་མཛད།
བླ་མ་དམ་པ་རིན་པོ་ཆེ་རྣམས་ལ་ཕྱག་འཚལ་ལོ།། རྗེ་སྒམ་པོ་པའི་ཐུགས་ཀྱི་དགོངས་
པ། ཞལ་གྱི་གདམས་པ། ཕྱག་རྒྱ་ཆེན་པོ་དོན་གྱི་བརྒྱུད་པ། གང་ཟག་གཅིག་ལམ་དུ་འཇུག་
པ་ལ་འདི་ཚོ་དགོས་གསུང་སྐད། དེ་ལ་ཤོར་ས་བཞིར་མ་ཤོར། གོལ་ས་གསུམ་དུ་མ་གོལ་བར་
ཉམས་སུ་བླངས་པས། འཆར་ལུགས་གསུམ་གྱིས་མཚམས་སྦྱར་ནས་རྣལ་འབྱོར་བཞིའི་རིམ་
པ་སྐྱེའོ། །དེ་ལ་ཤོར་ས་བཞི་ནི། སྟོང་པ་ཉིད་ཤེས་བྱའི་གཤིས་ལ་ཤོར་བ། ལམ་དུ། གཉེན་
པོར། སྟོང་པ་ཉིད་རྒྱས་འདེབས་སུ་ཤོར་བའོ། །དེ་ལ་དང་པོ་ནི། ཟབ་དོན་གྱི་ཆོས་ཉན་པས་
གནས་ལུགས་ཀྱི་དོན་དེ་འདྲ་བ་ཅིག་ལ་ཟེར་བར་འདུག་སྙམ་པ་དེའོ། །ལམ་དུ་ཤོར་བ་ནི། ད་ལྟ་
སྟོང་ཉིད་བསྒོམས་ནས་ཕྱིས་འབྲས་བུ་ཐོབ་ཏུ་རེ་བའོ། །གཉེན་པོར་ཤོར་བ་ནི། འདོད་ཆགས་ཀྱི་
གཉེན་པོར་མི་སྡུག་པ་བསྒོམ་པའམ། ཡང་ན་ཞེ་སྡང་སྐྱེས་པའི་དུས་སུ་སྐྱེས་པ། གནས་པ། ཐ་
མ་གར་འགྲོ་བལྟས་ནས་མ་རྙེད་པའི་ངང་ལ་འཇོག་པའོ། །རྒྱས་འདེབས་སུ་ཤོར་བ་ནི། སྦྱིན་པའི་
དངོས་པོ་ཅིག་བཏང་ནས་འཁོར་གསུམ་མི་དམིགས་པས་རྒྱས་འདེབས་པའོ། །ཤོར་ས་བཞིར་མ་
ཤོར་བར་ཉམས་སུ་འཇུག་ལེན་ན་གཏུམ་མོ་བསྒོམ་གསུང་སྐད། ལར་ཡང་རྫོགས་ཆེན་པ་ཤེས་
བྱ་གཤིས་ཐོག་ཏུ་ཤོར། གསང་སྔགས་པ་ཉམས་ཐོག་ཏུ་ཤོར། མཚན་ཉིད་པ་བློ་ཐོག་ཏུ་ཤོར་
ཞེས་གསུང་། གོལ་ས་གསུམ་ནི། བདེ་བའི་ཉམས་ཀྱིས་འདོད་ཁམས། གསལ་བའི་ཉམས་ཀྱིས་
གོཟུགས་ཁམས། མི་རྟོག་པའི་ཉམས་ཀྱིས་གཟུགས་མེད་པའི་ཁམས་སུ་གོལ་བས་ཉམས་ལ་མ་

ཆགས་པར་བསྒོམ་མོ། །དེ་ལྟར་ཤོར་སར་མ་ཤོར། གོལ་སར་མ་གོལ་བར་ཉམས་སུ་བླངས་པས་
སྐྱེ་ལུགས་རྣམ་པ་གསུམ་ནི། ཉམས་དང་རྟོགས་པ་གཉིས་ཀ་ལ་འབྱུང་སྟེ། རབ་ལ་ཅིག་ཅར་དུ་
འཆར་བ་ནི། ཡུལ་རི་བྲག་སྤྲིན་མེད་པའི་ནམ་མཁའ་ལ་ཉི་མ་ཤར་བ་དང་འདྲ་སྟེ་འདུག་ས་གཅིག་
ཏུ་སྒྲོ་འདོགས་ཆོད་ནས་དུས་གསུམ་སངས་རྒྱས་བྱོན་ཡང་ཐེ་ཚོམ་མི་ཟ་བར་བློའི་དཔྱོད་པ་ཤིན་
ཏུ་ཆེ་བ་ཤེས་བྱ་ཐམས་ཅད་ལ་ཆགས་ཐོགས་མེད་པར་འགྲོ་བའོ། །འབྲིང་ལ་ཐོད་རྒལ་དུ་འཆར་
བ་སྤྲིན་བར་གྱི་ཉི་མ་དང་འདྲ་སྟེ་རེས་རྟོགས་པ་ལྷག་གེར་འཆར། རེས་ཉམས་ཀྱིས་གྲིབ་རྩེར་
འགྲིབས་ནས་འཕར་འབུག་ཤིན་ཏུ་ཆེ་བས་ཐེ་ཚོམ་སྐྱེ། བླ་མ་བརྟེན་ཅིང་གསོལ་བ་གདབ་པ་ཞེས་
སོ། །ཐ་མ་ལ་རིམ་གྱིས་འཆར་བ་ནི། ཡུལ་ངན་གྱི་ཉི་མ་ཁད་ཤོར་དང་འདྲ་སྟེ་ཉམས་དང་རྟོགས་
པ་ཤན་མ་ཕྱེད་བར་དུ་བླ་མ་བརྟེན། རི་ཁྲོད་འགྲིམ་ཆུ་བོའི་རྒྱུན་བཞིན་བསྒོམས་པས་ཉམས་དང་
རྟོགས་པ་དྭངས་སྙིགས་ཕྱེད་ནས་འོང་སྟེ། དེ་ལ་ས་ཚིགས་དང་དུས་ཚོད་འདིར་སྐྱེས་བྱ་བ་མེད་
དེ་ལ་གང་ཟག་གི་རིགས་ཀྱང་གཉིས་ཏེ། ཚན་གཅིག་དྲི་མི་དགོས་པར་ཐག་ཆོད་པ་འོང་། ཚན་
གཅིག་གིས་ངོ་མི་ཤེས་སོ། །དེ་ལྟར་སྐྱེ་ལུགས་གསུམ་གྱིས་མཚམས་སྦྱར་ནས་རྣལ་འབྱོར་བཞིའི་
འཆར་ལུགས་ནི། ་རྩེ་གཅིག་གི་རྣལ་འབྱོར་དང་པོ་མཎྜལ་དང་ཚོགས་བསོག་པ་ཚོགས་ལམ་
ནི། ཤེས་པ་གསལ་ལ་མཐའ་དབུས་མེད་པ་ནམ་མཁའ་ལྟ་བུ་སྦྱོར་ལམ་མཐོང་། ཉམས་རྟོགས་
བྱེ་བྲག་མ་ཕྱེད་ངོ་བོ་ཅུང་ཞིག་མཐོང་བས་རྟོགས་པ་ཡིན་ནམ་སྙམ་ལྡོག་འགྱུར་ཆེ་བས་ཉམས་སུ་
གོ །སྤྲོས་བྲལ་གྱི་རྣལ་འབྱོར་ནི། དེ་ཉིད་བསྐྱངས་པ་ལས་རང་སེམས་སྤྲོས་བྲལ་བསམ་བརྗོད་ཀྱི་
ཡུལ་མཐོང་ལམ་ལས་འདས་པ་སྐྱེ་འགག་མེད་པར་རྟོགས་པའོ། །དེ་ཉིད་ལ་བརྟན་པ་ཐོབ་ནས་
དོན་དམ་བསྒོམ་ལམ་པ་རང་ལ་ཀུན་རྫོབ་གཉིས་ཆུ་ལ་ཆུ་བཞག་པ་བཞིན་འདྲེ། སྣང་བ་ཐམས་
ཅད་བསྒོམ་དུ་ཤར་བ་ནི་རོ་གཅིག་གོ །མཉམ་བཞག་རྗེས་ཐོབ་མེད། མཐར་སྤྱོད་ལམ། དྲན་
པས་ཟིན་མ་ས་བཅུ་གཅིག་པའོ་ཟིན་མེད། གཉིད་ལོག་དང་མ་ལོག་ཁྱད་མེད་པ་ནི་བསྒོམ་མེད་
དོ། །དེ་ལ་རྗེ་ཕག་མོ་གྲུ་པས་གསུམ་གསུམ་དུ་ཕྱེ་སྟེ། རྩེ་གཅིག་དང་པོ་ཤེས་པ་གསལ་སིང་ངེ་
བ་བསྒོམས་ཚད་དུ་འོང་། ཉམས་ཀྱི་མཐོ་དམན་ནི་ཆེ། འབྲིང་སེམས་ནམ་མཁའ་ལྟར་དག་ནས་
ཇི་ལྟར་བསྒོམས་པ་ལྟར་འོང་། རེས་མ་བསྒོམས་ཀྱང་འོང་། དྲོན་པོས་ཟིན་ན་རྒྱུན་དུ་འོང་། རབ་
ནི་གཉིད་དུ་སོང་ཡང་འོང་། རྟོག་པ་སྐྱེས་ཚད་ཉམས་ཀྱི་ངང་དུ་ཐིམ་ནས་རྟོག་པས་མི་གནོད་པར་

འདུག་ན་མཉམ་བཞག་རྗེས་ཐོབ་མེད་པ་ཡིན། སྒོམ་མེད་ཀྱི་རྣལ་འབྱོར་ལ་སླེབ་སྙམ་པ་འཆར་
ཏེ། དེ་ནི་ཉམས་རྟོག་པར་ཤོར་བ་བྱ་བ་ཡིན་རྗེ་སྒོམ་ཚུལ་གྱི་ཞལ་ནས་འཆི་ཀར་མི་སྟོངས་པ་སྙིང་
ཚིམ་གསུང་གསུང་། དེ་ཙམ་ན་འཇིག་ཆོས་བརྒྱད་ཀྱི་རྟེན་གྱི་ཞེན་པ་ལྡོག །འདོད་པའི་ཡོན་ཏན་
ལས་ཡིད་དབྱུང་། གཅིག་པུ་དབེན་པར་སྡོད་སྙིང་འདོད། བླ་མ་ལ་སངས་རྒྱས་ཀྱི་འདུ་ཤེས་སྐྱེ།
དེའི་ཉམས་བསྐྱང་ཡུན་རིང་ན་མངོན་ཤེས་དང་ནུས་པ་རྫུ་འཕྲུལ་སྟོན་ནུས་པ་འབྱུང་ངོ་།། འཇིག་
རྟེན་པའི་ལམ། དེ་ནས་བླ་མ་ལ་གསོལ་བ་གདབ་ཅིང་བསྒོམས་པས་རྟོགས་པ་འཆར་ཏེ། དེ་ལ་
ཡང་སྤྲོས་བྲལ་དང་པོའི་སེམས་སྐྱེ་འགག་དང་བྲལ་བར་རྟོགས། འབྲིང་རྩ་བ་དང་བྲལ་བར་རྟོགས།
རབ་ཕྱི་ནང་གི་སྒྲོ་འདོགས་ཐམས་ཅད་ཆོད་འོང་ངོ་། །སྤྲོས་བྲལ་ཤར་བ་དང་རྩེ་གཅིག་གི་ཉམས་
ཞིག་འགྲོ་བས། བློ་ཆུང་བ་རྣམས་བསྒོམ་ཤོར་སྙམ་ནས་ཉམས་ཚོལ་ཏེ། དེ་ནི་རྟོགས་པ་ཉམས་
སུ་ཤོར་བ་བྱ་བ་ཡིན་འཆི་ཀར་སྟོངས་གསུང་ཡང་ཡིད་མ་ཆེས་ཐེ་ཚོམ་ཟོས་པས་མི་སྟོངས་སྙིང་རྗེ་
གསུང་གསུང་། རྩ་ལྟུང་དགུ་པ་ཡང་དེ་ལ་འཕོག་གོ །སྤྲོས་བྲལ་ཤར་བ་དང་འཁོར་བར་འཁྱམ་
མཁན་མི་འདུག་པ་སྙམ་ནས་དགའ་བ་ཁྱད་པར་ཅན་སྐྱེ། སྔོན་གྱི་སྦྱངས་པ་ཆེ་ཆུང་གིས་གང་ཟག་
རིགས་མ་ངེས་པས་འགའ་ཞིག་ལ་སྤྲོས་བྲལ་དང་པོ་རང་ནས་དྲན་པས་བཟུང་མི་དགོས་པ་ལ་ལ་
ལ་བཟུང་དགོས་པ་ཡང་འོང་། རེས་སེམས་ཅན་ཐམས་ཅད་སངས་རྒྱས་སུ་མཐོང་། རེས་འདི་
མ་རྟོགས་པའི་སེམས་ཅན་འདི་རྣམས་སྙིང་རེ་རྗེ་ན་སྙམ་པ་མ་བཅོས་པའི་སྙིང་རྗེ་གཤའ་མ་སྐྱེས།
གང་ཟག་གི་རིགས་མ་ངེས་པ་ལ་ལ་ཅི་བྱས་ཀྱང་ཆོག་སྙམ་ནས་འཇིག་རྟེན་ཆོས་བརྒྱད་ལ་དགར་
འགྲོ། ལ་ལ་ཞེན་པ་ལོག་ནས་རི་ཁྲོད་འགྲིམ། ལ་ལ་སངས་རྒྱས་ཀྱི་བྱ་བ་རླབས་པོ་ཆེ་ལ་འཇུག་
སྟེ། དེ་ལ་སོགས་པ་སྤྱོད་ལམ་མི་གཅིག་གོ །སྔོན་གྱི་སྦྱངས་སྟོབས་དང་རྟེན་འབྲེལ་གྱི་གནད་
ཀྱིས་འགྲོ་བ་ལ་ཕན་ཐོགས་ཆེ་ཆུང་འོང་ངོ་། །སེམས་ལ་བསྒོམ་རྒྱུ་མ་རྙེད་པས་སྒོམ་མེད་ཡང་ཡིན་
སྙམ་པའི་ང་རྒྱལ་སྐྱེའོ། །དེའི་དུས་རྗེ་སྣ་ཕུ་པའི་ཞལ་ནས། དེ་ཁོ་ན་ཉིད་ལ་རྨོངས་པའི་མ་རིག་
པ་སངས་ཀྱང་ལས་རྒྱུ་འབྲས་ལ་རྨོངས་པའི་མ་རིག་པ་མ་སངས་པས་ལས་རྒྱུ་འབྲས་ལ་འདོར་
ལེན་བྱ། ཇི་ལྟ་བ་མཁྱེན་པའི་སངས་རྒྱས་མཐོང་ཡང་ཇི་སྙེད་པ་མཁྱེན་པའི་སངས་རྒྱས་མ་མཐོང་
བས་སྒོམ་སྲན་བསྐྱེད་གསུང་ངོ་། །སྤྲོས་བྲལ་བསྐྱངས་པ་ལས་རོ་གཅིག་དང་པོ་ནི། འཁོར་འདས་
གཅིག་ཏུ་འདྲེས་ནས་སེམས་ཅན་ཐམས་ཅད་གསད་ཀྱང་སྡིག་པ་འབྱུང་རྒྱུ་མི་འདུག །མཚམས་

མེད་ལྔའི་ལས་ཀྱིས་ཀྱང་མ་གོས་སྙམ་ནས་ཀྱང་དགེ་སྡིག་འཆོལ་བར་སྤྱོད་ཉེན་ཆེ། འཇིག་རྟེན་
པའི་ཡང་དག་པའི་ལྟ་བ་རྟོགས་དགོས་གསུང་། དེ་ཙམ་ན་རྣམ་རྟོག་བསྒོམ་དུ་ཤར་བས་གཉིད་
འོད་གསལ་དུ་ཚུད་འགྲོ། ད་ཅི་བྱས་ཀྱང་སྒོམ་ལ་རྒྱུན་ཆད་མེད་པས་བསྒོམ་མེད་རང་ཡིན་སྙམ་པ་
འབྱུང་། འབྲིང་གཟུང་འཛིན་གྱི་རྩ་བ་ཆད་ཀྱི་འཆད་དོ། །རབ་སྣང་ཞིང་སྲིད་པའི་ཆོས་ཐམས་ཅད་
སྐྱེ་མེད་ཀྱི་ངང་དུ་ཞི་ནས་འགྲོ། སེམས་ཅན་ཐམས་ཅད་ཀྱང་ཆོས་ཀྱི་སྐུར་མཐོང་སྟེ་སུས་སུའི་དོན་
བྱ། སེམས་ཅན་འཁོར་བ་ནས་བསྒྲིལ་རྒྱུ་མི་འདུག་པ་སྙམ་པ་འབྱུང་སྟེ། དེ་ཙམ་ན་སྙིང་རྗེ་བསྒོམ་
ཞིང་སྨོན་ལམ་གདབ། དམིགས་པ་མེད་པའི་སྙིང་རྗེས་གང་ལ་གང་ཕན་གྱི་ལས་འབྲེལ་བཞག
།བྱང་ཆུབ་སེམས་དཔའི་སྤྱོད་པ་རླབས་ཅི་ཆེར་སྤྱོད། དེ་ཙམ་ན་ཡང་སྣང་བ་སྒྱུ་མ་ཙམ་ཞིག་མ་
འགགས་སོ། །ཡང་མཉམ་བཞག་རྗེས་ཐོབ་ནི་སྤྲོས་བྲལ་རང་ནས་མེད་ལ། དང་པོ་དངོས་པོར་
འཛིན་པའི་ལྷག་མ་སྒྱུ་མ་ཙམ་ཞིག་ནི་རོ་གཅིག་མན་ཆད་ལ་ཡོད་དོ། །དེ་ནས་ཆུ་བོ་རྒྱུན་གྱི་རྣལ་
འབྱོར་ནི། བསྒོམ་མེད་དང་པོ་ལ་བསྒོམ་བྱ་སྒོམ་བྱེད་གཉིས་ཀྱི་རྟོག་པ་དང་བྲལ། འབྲིང་ལྷུན་
གྲུབ་ཀྱི་རང་ས་ཙིར་གྱིས་ཟིན། རབ་འོད་གསལ་གཉིས་པོ་དང་གཅིག་ཏུ་འདྲེས་ཏེ་ཆོས་སྐུའི་སའོ།
།ལར་རྗེ་སྒམ་པོ་པའི་བཞེད་པས། ལྟ་བ་གོ་ཡུལ་དུ་མ་ཤོར་བ། བསྒོམ་པ་སེམས་འཛིན་ལ་མ་
ལུས་པ། འབྲས་བུ་ཕྱི་དུས་ལ་མི་རེ་བ་ཆོས་ཀྱི་ཆེ་བ་ལགས་སོ། །དེ་ལ་ངོ་བོ་མཐོང་མ་མཐོང་།
རྣམ་རྟོག་སྒོམ་དུ་ཤར་མ་ཤར། རྩལ་རྫོགས་མ་ཉོན་མོངས་པ་དང་དངོས་པོའི་ཆོས་ཐམས་ཅད་
ཟིལ་གྱིས་གནོནརྫོགས། ཡོན་ཏན་སྐྱེས་མ་མངོན་ཤེས་ནུས་པ་རྫུ་འཕྲུལ་གྱི་བྱིན་རླབས་ཀྱིས་
གཞན་སྣང་ཐུལ་ན་སྐྱེས། ཀུན་རྫོབ་ལ་དུས་གསུམ་གཅིག་ཏུ་རྟོགས་ན་རྟེན་འབྲེལ་བསྒྲིག་ཤེས་ན་
བྱན་ཚུད་མ་ཚུད། གཟུགས་སྐུའི་ས་བོན་ཐེབས་ཀུན་རྫོབ་བྱང་ཆུབ་སེམས་འབྱོངས་ན་མ་ཐེབས་
སོ། །རྣལ་འབྱོར་བཞིའི་རིམ་པ། དུས་གསུམ་སངས་རྒྱས་ཀྱི་གཤེགས་ཤུལ། རྗེ་གོང་མ་རྣམས་
ཀྱི་ཐུགས་དགོངས། རྣལ་འབྱོར་པ་རྣམས་ཀྱི་གསུང་། རྣལ་འབྱོར་བཞི་ཡི་གདམ་ངག་གིས་གང་
ཟག་གི་ཚོད་འཛིན་སྤྲང་པོ་རྒྱ་རས་ཀྱི་ཡི་དམ་རྫོགས་སོ། །མངྒ་ལཾ།། །།

༄༅། །ཕྱག་ཆེན་གྱི་ཟིན་བྲིས་བཞུགས་སོ།།
ཀུན་མཁྱེན་པདྨ་དཀར་པོས་མཛད།
དཀར་རྒྱུད་རིན་པོ་ཆེ་ལ་ཕྱག་འཚལ་ལོ། །འདིར་ཐ་མལ་གྱི་ཤེས་རྒྱུད་ཡང་དག་པའི་ཡེ་
ཤེས་སུ་ངོ་སྤྲོད་པར་བྱེད་པའི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་འདི་འཆད་པར་བྱེད་པ་ལ།
སྔོན་འགྲོ་དང་། དངོས་གཞི་དང་། རྗེས་གསུམ་ལས། དང་པོ་སྔོན་འགྲོ་ལ་ཐུན་མོང་དང་། ཐུན་
མོང་མ་ཡིན་པ་གཉིས་ལས། ཐུན་མོང་གཞན་དུ་གསལ། ཐུན་མོང་མ་ཡིན་པའི་སྔོན་འགྲོ་ནི།
སྐྱབས་སེམས་ནས་བླ་མའི་རྣལ་འབྱོར་གྱི་བར་སྔོན་དུ་འགྲོ་བས། རྣམ་སྣང་མངོན་བྱང་ལས།
ལུས་བསྲང་རྡོ་རྗེ་སྐྱིལ་ཀྲུང་བྱ། །ཡིད་ནི་རྩེ་གཅིག་ཕྱག་རྒྱ་ཆེ། །ཞེས་གསུངས་པ་ལྟར། རྐང་པ་
རྡོ་རྗེ་སྐྱིལ་ཀྲུང་། ལག་པ་མཉམ་བཞག་གི་ཕྱག་རྒྱ་ལྟེ་འོག་ཏུ་བཅའ། སྒལ་ཚིགས་བསྲང་། ཐལ་
གོང་དགྱེད། མགྲིན་པ་ལྕགས་ཀྱུ་ལྟར་གུག་པ་ཨོག་སྐོས་མདུད་ནོན་ཙམ། ལྕེ་ཡར་རྐན་ལ་
གཏད། སྤྱིར་རིག་པ་དབང་པོས་བསྒྱུར། ཁྱད་པར་མིག་གིས་བསྒྱུར་བས། མིག་མི་འཛུམ་ཞིང་
མི་འགུལ་བར་གཉའ་ཤིང་གང་ཙམ་གྱི་ཐད་དུ་བལྟ་བ་རྣམ་སྣང་གི་ཆོས་བདུན་ཞེས་བྱ་ལ། བྱེད་
ལས་ཀྱི་སྒོ་ནས་བསམ་གཏན་གྱི་ཆོས་ལྔ་ཞེས་བཞག་པ་སྟེ། དེ་ཡང་སྐྱིལ་ཀྲུང་གིས་ཐུར་སེལ་
དང་། མཉམ་བཞག་གིས་མེ་མཉམ་དང་། སྒལ་ཚིགས་བསྲངས་པ་དང་། དང་ཁ་དགྱེ་བས་ཁྱབ་
བྱེད་དང་། མགྲིན་པ་གུག་པས་གྱེན་རྒྱུ་དང་། ལྕེ་ཡར་རྐན་ལ་སྦྱར་བ་དང་། ལྟ་སྟངས་ཀྱིས་སྲོག་
འཛིན་གྱི་རླུང་དབུ་མར་ཚུད་པར་བྱེད་ཅིང་། དེ་ལྔ་དབུ་མར་ཚུད་པས་ལས་རླུང་མཐའ་དག་དབུ་
མར་ཚུད་ནས་རྣམ་པར་མི་རྟོག་པའི་ཡེ་ཤེས་འཆར་བར་འགྱུར་བ་ནི་ལུས་དབེན་ནམ། ལུས་མི་
ག་ཡོ་བ་དང་། ལུས་རང་བབས་སུ་གནས་པ་ཞེས་བྱའོ། །ངག་རླུང་རོ་དོར་ནས་སྨྲ་བ་བཅད་དེ་

གནས་པ་ངག་དབེན་ནམ། ངག་མི་གཡོ་བ་དང་། ངག་རང་བབས་སུ་གནས་པ་ཞེས་བྱའོ།
།འདས་པ་མི་མནོ། མ་འོངས་པ་མི་བསམ། ཆེད་དུ་བློས་བཏགས་ནས་མི་བསྒོམ། སྟོང་པ་ཉིད་
ཅེས་ཅང་མེད་པར་ཡང་མི་བལྟ། ད་ལྟ་སྒོ་ལྔའི་ཡུལ་དུ་གང་སྣང་ཡང་འདི་ཡིན་འདི་མིན་ཞེས་རྟོག་
དཔྱོད་མི་བྱེད་པར་ཁ་ནང་དུ་ལོག་ནས་བུ་ཆུང་ལྷུག་པར་གནས་པ་བཞིན་དུ་སེམས་རང་བབས་སུ་
འཇོག་པ་སྟེ་སྐད་ཅིག་ཀྱང་མ་ཡེངས་པར་བྱའོ། །བསམ་དང་བསམ་བྱ་ཐམས་ཅད་ཡོངས་སུ་དོར་
ནས་སུ། །ཇི་ལྟར་བུ་ཆུང་ལྷུག་པར་གནས་པ་བཞིན། །བླ་མའི་ལུང་ལ་བསྒྲིམས་ཏེ་གུས་འབད་ན།
།ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། །ཅེས་དང་། ཏིལླི་པས། མི་མནོ་མི་བསམ་མི་དཔྱད་
ཅིང་། །མི་བསྒོམ་མི་སེམས་རང་བབས་བཞག །ཅེས་གསུངས་ཤིང་།་ཆོས་ཀྱི་རྒྱལ་པོ་ཟླ་འོད་
གཞོན་ནུས། མ་ཡེངས་པ་ནི་སངས་རྒྱས་ཀུན་གྱི་ལམ། །ཞེས་གསུངས་སོ། །དེ་ནི་སེམས་དབེན་
ནམ། སེམས་མི་གཡོ་བ་དང་། སེམས་རང་བབས་སུ་བཞག་པ་ཞེས་བྱའོ། །ཀླུ་སྒྲུབ་ཀྱིས།
དབང་ཕྱུག་ལུས་གཏོགས་དྲན་པ་བདེ་གཤེགས་ཀྱི། །བགྲོད་པ་གཅིག་པའི་ལམ་དུ་ཉེ་བར་བསྟན།
།དེ་ལ་བསྒྲིམས་ཏེ་མངོན་པར་བསྲུང་བགྱི་ཞིང་། །དྲན་པ་ཉམས་པས་ཆོས་ཀུན་འཇིག་པར་འགྱུར།
།ཞེས་པའི་དྲན་པ་ནི་མ་ཡེངས་པ་སྟེ། ཆོས་མངོན་པ་ལས། །དྲན་པ་ནི་འདྲིས་པའི་དངོས་པོ་མ་
བརྗེད་པའོ། །ཞེས་གསུང་པས་སོ། ༡ །གཉིས་པ་དངོས་གཞི་ལ། ཐུན་མོང་གི་ཉམས་ལེན་དང་།
ཐུན་མོང་མ་ཡིན་པའི་ཉམས་ལེན་གཉིས་ལས། དང་པོ་ཐུན་མོང་གི་ཉམས་ལེན་ལ། སྒོམ་གྱི་རྩ་
བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་བསྒོམ་པ་དང་། གནས་འགྱུའི་རྩ་བ་
དཔྱད་ནས་ལྷག་མཐོང་ངོས་གཟུང་སྟེ་སྤྲོས་བྲལ་གྱི་རྣལ་འབྱོར་བསྒོམ་པ་གཉིས་ལས། དང་པོ་
སྒོམ་གྱི་རྩ་བ་ཞི་གནས་ཀྱིས་ཉམས་བཙལ་ནས་རྩེ་གཅིག་གི་རྣལ་འབྱོར་པ་སྒོམས་པ་ལོ། རྟེན་
ཅན་དང་རྟེན་མེད་གཉིས་ལས། དང་པོ་རྟེན་ཅན་ལ། རླུང་མེད་དང་རླུང་ཅན་ནོ། །རླུང་མེད་ལ་མ་
དག་པ་རྡེའུ་ཤིང་བུ་ལ་རྟེན་བཅའ་བ། དག་པ་དེ་བཞིན་གཤེགས་པའི་སྐུ་གསུང་ཐུགས་ལ་རྟེན་
བཅའ་བ་གཉིས་ཀྱི། དང་པོ་མ་དག་པ་རྡེའུ་ཤིང་བུ་ལ་རྟེན་བཅའ་བ་ནི། མདུན་དུ་རྡེའུ་ཆུང་ངུ་ག་
ཞིག་དམིགས་པའི་རྟེན་དུ་བཞག་ལ། དེ་ལས་ཤེས་པ་ཕྱིར་ཡང་མི་སྤྲོ། ནང་དུའང་མི་སྡུད་པར་དེ་
ཁོ་ན་ལ་རྩེ་གཅིག་ཏུ་བལྟ་བར་བྱ་ཞིང་། བླ་མ་སྤྱི་བོར་བསྒོམ། སངས་རྒྱས་དངོས་སུ་བསམ། མ་
ནམ་མཁའ་མས་གསོལ་བ་གདབ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱིན་གྱིས་

བརླབ་ཏུ་གསོལ་ཞེས་དངོས་གྲུབ་ཞུས་ནས་བདག་ཉིད་ལ་བསྟིམ། ཐུགས་ཡིད་འདྲེས་པར་
བསམས་ལ། ཅི་ཙམ་མཉམ་པར་འཇོག་ནུས་པ་དེ་ཙམ་དུ་བཞག་ལ། སེམས་ཀྱི་ངང་ཚུལ་འཕྲལ་
ལ་བྱུང་བ་རྣམས་བླ་མ་ལ་ཞུ་ཞིང་བསྒོམ་པར་བྱའོ། །བྱིང་ན་ལྟ་སྟངས་བསྟོད། ས་སྣང་གཡེར་ཆེ་
སར་བསྒོམ། རྨུགས་པ་ལ་གཞན་སྔ་མ་བཞིན་དྲན་པས་གཞུར། རྒོད་ན་འགོལ་སར་འདུག །ལྟ་
སྟངས་སྨད། ལྷོད་ཆ་གཙོ་བོར་བྱའོ། ་༢ །གཉིས་པ་དག་པ་དེ་བཞིན་གཤེགས་པའི་སྐུ་གསུང་
ཐུགས་ལ་རྟེན་བཅའ་བ་ནི། སྐུ་གཟུགས་བརྙན།། གསུང་ཡིག་འབྲུ། ཐུགས་ཐིག་ལེ་ལ་རྟེན་
བཅའ་བ་གསུམ་ལས། སྐུ་གཟུགས་བརྙན་ལ་རྟེན་བཅའ་བ་ནི། སྐུ་ལུགས་མའམ། རི་མོར་བྲིས་
པའམ། །ཡང་ན་སངས་རྒྱས་ཀྱི་སྐུ་གསེར་བཙོ་མ་དང་འདྲ་བར་སེར་བ། ་མཚན་དང་དཔེ་བྱད་
ཀྱིས་བརྒྱན་པ། འོད་ཟེར་དང་བཅས་པ། ་ཆོས་གོས་གསུམ་བགོས་པ་མདུན་དུ་དམིགས་ཏེ་རྒྱུན་
དུ་ཡིད་ལ་བྱའོ། ༣ །གསུང་ཡིག་འབྲུ་ལ་རྟེན་བཅའ་བ་ནི། མདུན་དུ་ཟླ་བའི་དཀྱིལ་འཁོར་སེན་
མོ་ཙམ་པའི་སྟེང་དུ་ཧཱུྃ་སྤུས་བྲིས་པ་ལྟ་བུ་བསྒོམ་པའོ། ༤ །ཐུགས་ཐིག་ལེ་ལ་རྟེན་བཅའ་བ་ནི།
ཐིག་ལེ་བྱའི་སྒོ་ངའི་དབྱིབས་འདྲ་བ་སྲན་མ་ཙམ་པའི་སྟེང་འོད་ཟེར་དང་བཅས་པའི་མཚན་མ་ཁྱད་
པར་ཅན་ལ་སྔར་བཞིན་དུ་སེམས་འཛིན་ནོ། ༥་།གཉིས་པ་རླུང་ཅན་ལ་རྡོ་རྗེའི་བཟླས་པ་ལ་
བརྟེན་པ་དང་། བུམ་པ་ཅན་ལ་བརྟེན་པའོ། །དང་པོ་རྡོ་རྗེའི་བཟླས་པ་ལ་བརྟེན་པ་ནི། ལུས་དང་
སེམས་རྣལ་དུ་བཞག་སྟེ། དབུགས་རྔུབ་པ་དང་དབྱུང་བ་ལ་སེམས་གཏད་ནས་མངོན་པར་འདུ་
བྱ་བ་གཞན་མེད་པར། གཅིག་དང་གཉིས་ལ་སོགས་པ་ནས་ཉི་ཁྲི་ཆིག་སྟོང་དྲུག་བརྒྱའི་བར་དུ་
བགྲང་བར་བྱའོ། །དེས་དབུགས་ཕྱི་ནང་དུ་རྒྱུ་བའི་གྲངས་ལ་མཁས་པར་འགྱུར་ཞིང་།་༦ །དེ་
ནས་ཇི་སྲིད་དུ་འབྱུང་ཞིང་འཇུག །ལུས་ཀྱི་ཐམས་ཅད་ནས་སམ། ཕྱོགས་གཅིག་ནས་རྒྱུ་བ་ཡིན་
ཞེས་རྟོག་པས། ་དབུགས་འཇུག་པ་དང་དབྱུང་བའི་རྗེས་སུ་འགྲོ་བར་བྱའོ། །དེས་དབུགས་
ཀྱི་མཚན་ཉིད་ལ་མཁས་པར་འགྱུར་རོ། ༧ །དེ་ནས་དབུགས་དང་ཤེས་པ་བསྲེས་ནས་སྣའི་རྩེ་མོ་
ནས་ལྟེ་བའི་བར་དུ་འགྲོ་བ་དང་འོང་བ་དང་གནས་པའི་རང་བཞིན་ལ་བལྟ་བར་བྱའོ། །དེས་ནི་
རླུང་སོ་སོའི་ཁ་དོག་དང་རིང་ཐུང་ཇི་ལྟ་བ་བཞིན་མཐོང་ངོ་།༢ །དེ་ནས་འབྱུང་བ་ཆེན་པོ་ལྔ་སོ་
སོར་མ་འདྲེས་པར་བརྟགས་པས། དབུགས་ཕྱི་ནང་དུ་རྒྱུ་བའི་འཕེལ་འགྲིབ་ཤེས་པར་འགྱུར་རོ།
༩ །དེ་ནས་དབུགས་ཕྱིར་འགྲོ་བ་ཨོཾ་ཡིག་དཀར་པོ་དང་། ནང་དུ་འོང་བ་ཧཱུཾ་ཡིག་སྔོན་པོ་དང་།

གནས་པ་ཨཱ༔ ཡིག་དམར་པོར་བསྒྱུར་བས་དབུགས་ཕྱི་ནང་དུ་རྒྱུ་བ་ཟད་པ་མངོན་དུ་འགྱུར་རོ།
༡༠ །གཉིས་པ་བུམ་པ་ཅན་ལ་བརྟེན་པ་ནི། རླུང་རོ་ལན་གསུམ་དོར་ནས། སྟེང་རླུང་སྣ་ནས་
དལ་བུས་རྡུབས། ་འོག་རླུང་ཡར་འཐེན་ནས་ཙམ་ཐུབ་ཏུ་གཟུང་བ་ལ་འབད་དོ། །དེ་ལྟར་རབ་ཏུ་
གདུལ་བར་དཀའ་བའི་སེམས་ཞེས་བརྗོད་པ་དེ་ནི་རླུང་ལས་གུད་དུ་མ་དམིགས་པའི་ཕྱིར། རླུང་
གི་འཕོ་བ་ཟད་པས་སེམས་ཡུལ་ལ་འཕྱན་པའི་རྟོག་པ་ཟད་པར་འགྱུར་རོ། ༡༡ །གཉིས་པ་རྟེན་
མེད་ལ། ཐོལ་སྐྱེས་རྦད་གཅོད། གང་ཤར་བཟོ་མེད་བཞག་ཐབས་ཀྱི་གནད་དང་གསུམ་ལས།
དང་པོ་ཐོལ་སྐྱེས་ཆད་གཅོད་ནི། དེ་ལྟར་བསྒོམས་པས་སེམས་ཡུལ་གྱི་རྗེས་སུ་སོང་བའི་རྣམ་པར་
རྟོག་པ་སྐྱེས་ན། འཕྲོ་མཐུད་དུ་མི་འཇུག་པར་རྟོག་པ་གཅིག་ཀྱང་མ་སྐྱེས་པར་བྱེད་དགོས་སྙམ་
པའི་དྲན་པས་གཞུར་ནས། རྣམ་རྟོག་ཐོལ་གྱིས་སྐྱེས་པའི་འཕྲོ་རྦད་རྦད་བཅད་ལ་བསྒོམ་མོ། ༡༢
།དེ་ཡུན་བསྲིངས་ཀྱིན་བསྒོམས་པས་རྣམ་པར་རྟོག་པ་ཇེ་མང་དུ་སོང་ནས་མཐར་རྣམ་རྟོག་གཅིག་
རྟིང་ལ་གཅིག་སྐྱེས་པས་རྒྱུན་མི་ཆད་པ་ལྟ་བུ་འབྱུང་སྟེ། དེ་ནི་རྣམ་རྟོག་ངོས་ཟིན་པ་དགྲ་ངོ་ཤེས་
པ་ལྟ་བུའམ། གནས་པ་དང་པོ་རི་གཟར་གྱི་ཆུ་འབབ་པ་ལྟ་བུ་ཞེས་བྱའོ། །དེ་ཡང་སྐད་ཅིག་མ་རེ་
རེ་ཙམ་སེམས་གནས་པས་རྣམ་རྟོག་གི་སྐྱེ་འགག་ཤེས། དེའི་དབང་གིས་རྣམ་རྟོག་མང་དུ་སོང་བ་
འདྲ་ཞིག་བྱུང་བ་མ་གཏོགས་རྣམ་རྟོག་རྒྱུན་ཆགས་སུ་སྐྱེ་བས་མང་ཉུང་ཡོད་པ་མ་ཡིན་ཏེ། རྣམ་
རྟོག་སྐད་ཅིག་ལ་སྐྱེ། དེའི་ཕྱི་ལོགས་ཀྱི་སྐད་ཅིག་ལ་འགག་པ་ཆོས་ཉིད་ཡིན་པས་སོ། ༡༣
།གཉིས་པ་གང་ཤར་བཟོ་མེད་ནི། དེ་ནས་རྣམ་རྟོག་ཁོ་རང་གང་བྱེད་དུ་བཞག །དབང་དུ་ཡང་མ་
སོང་། དགག་ཀྱང་མི་དགག །རང་གི་སེམས་བྱ་ར་བར་བཞག་ནས་བསྒོམས་པས། རྣམ་པར་
རྟོག་པ་འཕྲོར་མི་ཉན་པར་ཞི་གནས་ལ་རྩེ་གཅིག་ཏུ་གནས་པ་འབྱུང་། ༡༤དེ་ནས་ཡང་རྣམ་
རྟོག་ལ་སོགས་པར་ཁྱུར་ཁྱུར་འགྱུར་འགྲོ། དེ་ལ་སྔ་མ་བཞིན་བསྒོམས་པས་གནས་རྒྱུན་ཇེ་རིང་དུ་
འགྲོ་བ་ནི། གནས་བ་བར་པ་ཆུ་ཀླུང་དལ་གྱིས་འབབ་པ་ལྟ་བུ་ཞེས་བྱའོ། །དེ་ལྟར་ལྷུག་པར་
འཇོག་པའི་གནད་འདིས་སེམས་ཀྱི་དྭངས་སྙིགས་ཕྱེད་པ། ཆོས་རྗེས། སེམས་མ་བཅོས་ན་བདེ། །
ཆུ་མ་རྙོགས་ན་དྭངས། ཞེས་དང་། རྣལ་འབྱོར་དབང་ཕྱུག་ཆེན་པོས། །མ་བཅོས་སོ་མར་བཞག་
ན་རྟོགས་པ་འཆར། །ཆུ་བོའི་རྒྱུན་བཞིན་བསྐྱངས་ན་ཡོངས་ཀྱང་འཆར། །དམིགས་གཏད་མཚན་
མ་ཐམས་ཅད་ཡོངས་སྤངས་ལ། །རྟག་ཏུ་མཉམ་པར་ཞོགས་དང་རྣལ་འབྱོར་པ། །ཞེས་དང་།

དེ་ལྟ་བུའི་བསྒོམ་པའི་ཚུལ་གཉིས་ཀ་ས་ར་ཧའི་ཞབས་གྱིས། བཅིངས་པར་གྱུར་ན་ཕྱོགས་བཅུར་
འགྲོ་བར་རྩོམ། །ཐོངས་པར་གྱུར་ན་མི་གཡོ་བརྟན་པར་གནས། །གོ་བཟློག་རྔ་མོ་ལྟ་བུ་བདག་
གིས་རྟོགས། །ཞེས་གསུངས་པའི་དོན་ནོ། ༡༥ །གསུམ་པ་བཞག་ཐབས་ཀྱི་གནད་ལ་བཞི་ལས།
བྲམ་ཟེ་སྐུད་པ་འཁལ་བ་ལྟར་བཞག་པ་ནི། སྐུད་པ་ལ་གྲིམས་ལྷོད་སྙོམས་པ་ཞིག་དགོས་པ་ལྟར།
སྒོམ་པ་ལ་ཡང་གྲིམས་དྲགས་ན་རྟོག་པར་འཆོར། ལྷོད་དྲགས་ན་སྙོམས་ལས་སུ་ལུས་པས་
གྲིམས་ལྷོད་སྙོམས་པར་བྱའོ། །དེ་ཡང་ལས་དང་པོ་པ་ལ། དང་པོར་ཐོལ་སྐྱེས་ཆད་གཅོད་ཀྱིས་
བསྒྲིམས། དེ་ལ་སུན་པ་དང་གང་ཤར་བཟོ་མེད་ཀྱིས་གློད། དེ་ལྟ་བུའི་རེས་འཇོག་གིས་ཅི་ཞིག་
ནས་གྲིམས་ལྷོད་རང་ལུགས་སུ་སྙོམས་པར་འགྱུར་བ་ལ་དགོངས་ནས། སེམས་སྒྲིམ་བསྒྲིམས་
ནས་ལྷོད་གློད་པ་བྲམ་ཟེ་སྐུད་པ་འཁལ་བ་ལྟ་བུར་བཞག་པ་ཞེས་གསུངས་སོ། ༡༦ །སོག་ཕོན་
ཐག་པ་ཆད་པ་ལྟར་བཞག་པ་ནི། དེ་ལྟར་སྔར་གྱི་གཉེན་པོ་ཐམས་ཅད་རྣམ་རྟོག་སྐྱེས་འདུག་པས་
མ་ཡེངས་པ་བྱེད་དགོས་སྙམ་པ་ཁོ་ན་སྟེ། རྣམ་རྟོག་འགགས་ནས་གཉེན་པོ་སླེབ་པ་ལས་མ་བྱུང་
བས། དྲན་པ་ཕྱིས་སྙེག་པ་ཞེས་བྱ་བ་སྒོམ་གྱི་དྲི་མ་ཡིན་པས། དེ་ལྟ་བུའི་དྲན་ཤེས་སྤངས་ནས་
ཞི་གནས་ཀྱི་རྒྱུན་དེ་ཀ་ལ་རང་བབས་སུ་གཞོག་པ་ནི་སེམས་བྱ་རྩོལ་དང་བྲལ་བར་འཇོག་པ་སོག་
ཕོན་ཐག་པ་ཆད་པ་ལྟ་བུ་ཞེས་བྱའོ།། ༡༧ །བུ་ཆུང་ལྷ་ཁང་བལྟ་བ་ལྟར་བཞག་པ་ནི། སེམས་ཀྱི་
གླང་པོ་དྲན་ཤེས་ཀྱི་ཀ་བ་ལ་དམ་པོར་ཐོགས་པས་རླུང་རང་མལ་དུ་ཟིན། དེའི་དབང་གིས་དུ་བ་
ལ་སོགས་པའི་སྟོང་གཟུགས་དང་། བདེ་བས་བརྒྱལ་བ་ཙམ་དང་། མི་རྟོག་པ་ལུས་སེམས་ཡོད་
དུ་མི་ཚོར་བ་བར་སྣང་སྟོང་པ་ལ་འདུག་པ་ལྟ་བུ་ལ་སོགས་པའི་ཉམས་ཀྱི་སྣང་བ་ཅི་ཤར་ཡང་
དགའ་བ་དང་སྐྱོན་དུ་བལྟས་ནས། ཆེད་དུ་འཛིན་པ་དང་སྣང་ཆ་འགོག་པ་གང་ཡང་མི་བྱ་བས།
སྣང་ཆ་མ་འགགས་ལ་འཛིན་པ་མེད་པ་བུ་ཆུང་ལྷ་ཁང་བལྟ་བ་ལྟ་བུར་བཞག་པ་ཞེས་བྱའོ། ༡༨
།གླང་པོ་ཆེ་ལ་ཚེར་མ་བཏབ་པ་ལྟ་བུར་བཞག་པ་ནི། གནས་ཐོག་ཏུ་རྟོག་པ་སྐྱེས་པ་དང་། ངོ་ཤེས་
པའི་དྲན་པ་དུས་མཉམ་དུ་ལངས། སྤང་གཉེན་བྲང་འཕྲོད་པས། རྣམ་རྟོག་གཅིག་ནས་གཉིས་སུ་
བརྒྱུད་མ་ཐུབ། གཉེན་པོ་རྩོལ་བས་བསྒྲུབ་མ་དགོས་པར་རང་བྱུང་བས་དྲན་པ་ཚུར་བཅིངས་པ་
ཞེས་བྱ་བ་ནི། རྣམ་རྟོག་བྱུང་ཚོར་ལ་དགག་སྒྲུབ་མི་བྱེད་པར་འཇོག་པ་གླང་པོ་ཆེ་ལ་ཚེར་མ་བཏབ་
པ་ལྟ་བུའི་བཞག་པའི་དོན་ནོ། །དེ་ལ་གནས་པ་ཐ་མ་རྒྱ་མཚོ་རླབས་དང་བྲལ་བ་ལྟ་བུ་ཞེས་

གསུངས་ཤིང་། དེ་དུས་གནས་ཐོག་ཏུ་འགྱུ་བའི་རང་ངོ་ཤེས། འགྱུ་ཐོག་ཏུ་གནས་པའི་རང་ས་
ཟིན་པས་གནས་འགྱུའི་བར་ལག་འགྱེལ་བ་ཞེས་བྱ་སྟེ། རྩེ་གཅིག་གི་རང་ངོ་འཕྲོད་པ་ཡིན་ནོ།
།དེ་དུས་ཀྱི་གནས་པ་དང་འགྱུ་བ་ངོ་ཤེས་མཁན་དེ་ལ་ཚུལ་བཞིན་ཡིད་ལ་བྱེད་པའམ་སོ་སོར་རྟོག་
པའི་ཤེས་རབ་དང་རང་རིག་པ་ཞེས་བྱའོ། །དེ་ཡང་མདོ་སྡེ་རྒྱན་ལས། དེས་ན་དེ་ཡིས་ལུས་དང་
སེམས། །ཤིན་ཏུ་སྦྱངས་པ་ཆེ་ཐོབ་ནས། །ཡིད་ལ་བྱེད་དང་དཔྱད་ཤེས་བྱ། །ཞེས་གསུངས་པའོ།
༡༩ །གཉིས་པ་གནས་འགྱུའི་རྩ་བ་དཔྱད་དེ་ལྷག་མཐོང་ངོས་གཟུང་ནས་སྤྲོས་བྲལ་གྱི་རྣལ་འབྱོར་
བསྒོམ་པ་ལ། གནས་འགྱུའི་རྩ་བ་དཔྱད་པ། ལྷག་མཐོང་ངོས་འཛིན་པ། སྤྲོས་བྲལ་གྱི་རྣལ་
འབྱོར་བསྒོམ་པ་གསུམ་ལས། དང་པོ་གནས་འགྱུའི་རྩ་བ་དཔྱད་པ་ནི། རྣམ་པར་མི་རྟོག་པའི་ཞི་
གནས་སོ་སོར་རྟོག་པའི་ཤེས་རབ་ཏུ་ལངས་པ་དེས། གནས་ནི་གནས་པའི་ངོ་བོ་ཅི་ལྟ་བུ་ཞིག
།ཚུལ་ཇི་ལྟར་གནས། དེ་ལས་ཇི་ལྟར་འགྱུ། འགྱུ་བའི་ཚེ་གནས་པ་ལས་གཡེལ་ཏེ་འགྱུའམ།
གནས་བཞིན་པར་འགྱུ། འགྱུ་བ་དེ་གནས་པ་ལས་གཞན་ཡིན་ནམ་མ་ཡིན། དེ་ཀའི་ངོ་བོ་ཇི་ལྟ་
བུ་ཞིག །མཐར་འགག་པའི་ཚུལ་གང་ཡིན་ཞེས་དཔྱད་ཅིང་། ༢༠ གནས་པ་ལས་གཞན་དུ་
འགྱུ་བ་དང་། འགྱུ་བ་ལས་གཞན་དུ་གནས་པ་བཞག་ཏུ་མེད་པས། གནས་འགྱུའི་ངོ་བོ་མ་རྙེད་
པ་དེའི་ཚེ། ལྟ་མཁན་གྱི་རིག་པ་དེ་ཉིད་བལྟ་བྱའི་གནས་འགྱུ་ལས་གཞན་དུའམ། གནས་འགྱུ་
ཉིད་ཡིན་ནམ་ཞེས། རང་རིག་པའི་མིག་གིས་དཔྱད་པས་ཅི་ཡང་མ་རྙེད་པས་བལྟ་བྱ་ལྟ་བྱེད་
དབྱེར་མེད་དུ་རྟོགས། དེའི་ངོ་བོ་གང་དུ་ཡང་བཞག་ཏུ་མེད་པས་བློ་འདས་ཀྱི་ལྟ་བའམ། ལྟ་བ་
ཁས་ལེན་དང་བྲལ་བ་ཞེས་བྱ་སྟེ། རྒྱལ་བའི་དབང་པོས། བློས་བྱས་ཀྱི་ལྟ་བ་བཟང་ཡང་འཇིག་
།བློ་འདས་ལ་ལྟ་བའི་མིང་ཡང་མེད། །བལྟ་བྱ་དང་ལྟ་བྱེད་དབྱེར་མེད་པའི། །ངེས་པ་དེ་བླ་མའི་
དྲིན་ལས་རྙེད། །ཅེས་གསུངས་སོ། །ཚུལ་དེ་ལྟ་བུའི་དཔྱད་པ་དེ་ཀ་སློབ་དཔོན་ཞི་བ་ལྷས། ཅི་
ནས་ཏིང་འཛིན་བཙོན་པ་ནི། །སྐད་ཅིག་གཅིག་ཀྱང་མི་འཆོར་བར། །བདག་གི་ཡིད་ནི་གར་
དཔྱོད་ཅེས། །དེ་ལྟར་ཡིད་ལ་སོ་སོར་བརྟག །ཅེས་གསུངས་སོ། །དེ་ཡང་བུད་ཤིང་དང་མེའི་
དཔེས། འོད་སྲུངས་ཀྱིས་ཞུས་པའི་མདོར་གསུངས་པ། ཤིང་གཉིས་དྲུད་པ་ལས་ནི་མེ་འབྱུང་སྟེ།
།བྱུང་བ་དེ་ཡིས་དེ་གཉིས་སྲེག་པ་ལྟར། །དེ་བཞིན་ཤེས་རབ་དབང་པོ་སྐྱེས་ནས་ཀྱང་། །སྐྱེས་
པ་དེ་ཡིས་དེ་གཉིས་སྲེག་པར་བྱེད། །ཅེས་སོ། །དེ་ལྟ་བུའི་དཔྱད་པ་ནི་ཁ་ནང་དུ་བལྟས་པའི་

རང་རིག་གིས་དཔྱོད་པའི་ཕྱིར། ཀུ་ས་ལིའི་དཔྱད་བསྒོམ་ཞེས་བྱ་ལ། པཎྜི་ཏའི་དཔྱད་སྒོམ་ནི་མ་
ཡིན་ཏེ། དེ་དག་ཁ་ཕྱིར་ལྟའི་ཤེས་པས་དཔྱོད་པས་སོ། ༢༡ །གཉིས་པ་ལྷག་མཐོང་ངོས་གཟུང་
བ་ནི། རྣམ་པར་རྟོག་པའམ། ཉོན་མོངས་པ་ཇི་ལྟ་བུ་སྐྱེས་ཀྱང་མི་སྤང་ཞིང་། དེའི་དབང་དུ་མི་
བཏང་བར་གང་ཤར་དེ་ཉིད་བཟོ་མེད་དུ་བཞག །སྐྱེ་བའི་སྐད་ཅིག་དེ་ཀར་ངོ་ཤེས་པར་བྱས་པས།
དེ་རང་མ་སྤངས་གནས་སུ་དག་པའི་སྟོང་པ་ཉིད་དུ་འཆར་ཞིང་། ཚུལ་དེས་འགལ་རྐྱེན་ཐམས་
ཅད་ལམ་དུ་འཁྱེར་བར་ནུས་པས་རྐྱེན་ལམ་དུ་སློངས་པ་ཟེར། རྣམ་པར་རྟོག་པ་ཉིད་རང་གིས་ངོ་
ཤེས་པ་ཙམ་གྱིས་གྲོལ་བས་སྤང་གཉེན་དབྱེར་མེད་དུ་རྟོགས་པ་འདི་ནི། རྡོ་རྗེ་ཐེག་པའི་ཉམས་
ལེན་གྱི་སྙིང་པོ་བཟློག་པའི་བསྒོམ་པ་ཞེས་བྱའོ། །དེ་ནས་རང་གི་སེམས་ཉིད་ཀྱི་རང་བཞིན་མ་
རྟོགས་པའི་སེམས་ཅན་ཐམས་ཅད་ལ་སྙིང་རྗེ་ལྷག་པར་སྐྱེ་ཞིང་ལུས་ངག་ཡིད་སེམས་ཅན་ཐམས་
ཅད་ཀྱི་ཆེད་དུ་བསྐྱེད་པའི་རིམ་པ་ལ་སོགས་པའི་ཐབས་ཀྱི་བྱ་བས་འདའ་ཡང་། ཤེས་རབ་ཀྱི་
ཚུལ་དེས་བདེན་པར་ཞེན་པ་ཡོངས་སུ་དེས་སྦྱངས་བའི་དབང་གི་སྔགས་ཀྱིས་ཟིན་པའི་དུག་སྤྱད་
པས་ཉོན་མོངས་པར་མི་འགྱུར་བ་ལྟར་རོ། །ཚུལ་འདི་ལྟ་བུའི་ཉམས་ལེན་ལ་དགོངས་ནས། ལམ་
གང་ཤར་ལ་སྤང་བླང་མེད་པ་ཞེས་གསུངས་སོ། ༢༢ །གསུམ་པ་སྤྲོས་བྲལ་གྱི་རྣལ་འབྱོར་བསྒོམ་
པ་ལ། དུས་གསུམ་གྱི་སྒོ་ནས་དཔྱད་པ། དངོས་པོ་དངོས་མེད་ཀྱི་སྒོ་ནས་དཔྱད་པ། གཅིག་ཐ་
དད་ཀྱི་སྒོ་ནས་དཔྱད་པ་དང་གསུམ་ལས། དང་པོ་དུས་གསུམ་གྱི་སྒོ་ནས་དཔྱད་པ་ནི། འདས་
པའི་སེམས་ནི་འགགས་ཤིང་ཞིག །མ་འོངས་པའི་སེམས་ནི་མ་སྐྱེས་ཤིང་མ་བྱུང་། ད་ལྟ་བའི་
སེམས་ནི་ངོས་འཛིན་དུ་ཅི་ཡང་མེད་ལ། དེ་བཞིན་དུ་བརྟགས་པས་ཆོས་ཐམས་ཅད་ཀྱི་ཚུལ་ཡང་
དེ་འདྲ་བ་ཞིག་སྟེ། ཐམས་ཅད་ཀྱང་བདེན་པ་མ་ཡིན་པ་རང་གི་བློས་བཏགས་པ་ཙམ་དུ་ཟད་པས།
སྐྱེ་བ་དང་། འགག་པ་དང་། གནས་པ་ཅི་ཡང་གྲུབ་པ་མ་ཡིན་ནོ་སྙམ་པར་གོ་བ་ནི་ས་ར་ཧས།
དངོས་པོར་སྐྱེ་བ་མཁའ་ལྟར་རབ་ཞི་ནས། །དངོས་པོ་རྣམས་སྤངས་ཕྱིས་ནས་ཅི་ཞིག་སྐྱེ།
།གདོད་ནས་སྐྱེ་མེད་རང་བཞིན་ཡིན་པ་ལ། །དེ་རིང་བླ་མ་མགོན་པོས་བསྟན་པས་རྟོགས། །ཞེས་
གསུངས་པ་ལྟར་དུ་དཔྱད་པའོ། ༢༣ །གཉིས་པ་དངོས་པོ་དངོས་མེད་ཀྱི་སྒོ་ནས་དཔྱད་པ་ནི། དེ་
ཡང་། རང་གི་སེམས་ནི་ཡོད་པ་དངོས་པོར་གྲུབ་བམ། མེད་པ་དངོས་མེད་དུ་གྲུབ། དངོས་པོར་
གྲུབ་ན་གཟུང་བ་འཛིན་པ་གང་དུ་གྲུབ། གཟུང་བར་གྲུབ་ན་དབྱིབས་ཁ་དོག་ཅི་ལྟ་བུ། འཛིན་པ་

ཡང་དེར་སྣང་བ་ཉིད་དུ་ཟད་ལ། དངོས་པོ་མེད་པ་ཞིག་ནི་སྣ་ཚོགས་སུ་སྣང་བ་འདི་གང་གིས་བྱས་
ཞེས་བརྟག་པས། ངོ་བོར་གྲུབ་པ་ཞིག་ཡོད་ན་དངོས་པོར་བཞག་ཏུ་རུང་སྟེ། ། རིག་པས་བརྟགས་
པའི་དོན་ཅི་ཡང་གྲུབ་པ་མེད་པས་ཡོད་པ་དངོས་པོའི་ཆོས་སུ་བཞག་ཏུ་མ་རྙེད། རང་རིག་པའི་ཡེ་
ཤེས་ཀྱི་སྤྱོད་ཡུལ་དུ་གྱུར་པས་མེད་པ་དངོས་མེད་ཀྱི་ཕྱོགས་སུ་མ་སོང་། དེས་ན་དངོས་པོ་དང་
དངོས་པོ་མེད་པ་གཉིས་ཀོ་དང་བྲལ་བས་རྟག་པ་དང་ཆད་པའི་ལམ་དུ་མ་ལྷུང་པ་དབུ་མའི་ལམ་
ཞེས་བྱ་ལ། དེ་ཡང་རྟགས་ཀྱི་རྗེས་སུ་འགྲོ་བ་དང་ལྡོག་པས་གཏན་ལ་ཕབ་པ་མ་ཡིན་པ་བླ་མའི་
མན་ངག་གིས་ལག་པའི་མཐིལ་དུ་གནས་པའི་གཏེར་མཐོང་བོ་དང་འདྲ་བས་ཆེན་པོ་ཞེས་བྱའོ།
།བླ་མས་སྨྲས་པ་གང་གི་སྙིང་ཞུགས་པ། །ལག་པའི་མཐིལ་དུ་གནས་པའི་གཏེར་མཐོང་འདྲ།
།ཞེས་གསུངས་སོ། ༢༤ །གསུམ་པ་གཅིག་ཐ་དད་ཀྱི་སྒོ་ནས་དཔྱད་པ་ནི། སེམས་འདི་གཅིག་
པུ་ཞིག་གམ། དུ་མ་ཞིག །གཅིག་པུ་ཡིན་ན། སེམས་ཞེས་བྱ་བ་འདི་སྣ་ཚོགས་སུ་སྣང་བ་ལ་
བཏགས་པ་ཉིད་དེ། ཇི་ལྟར་གཅིག་ཏུ་བཞག །དུ་མ་ཞིག་ན་དེ་ཐམས་ཅད་ཀྱང་རང་གི་ངོ་བོ་སྟོང་
པ་ཉིད་དུ་མཉམ་པར་ཇི་ལྟར་འགྱུར་བརྟགས་པས། ཐ་དད་དང་བཅས་པ་དང་། མཐའ་དང་བྲལ་
བ་ལས་འདས་པས་ཕྱག་རྒྱ་ཆེན་པོ་རབ་ཏུ་མི་གནས་པ་ཞེས་བྱའོ། །དེ་ལྟར་རྟོགས་པའི་རྣལ་
འབྱོར་པའི་མཉམ་བཞག་ཏུ་སོ་སོར་རང་རིག་པའི་ཡེ་ཤེས་འབའ་ཞིག་ལས་གཞན་ཅི་ཡང་མི་སྣང་
བས་སྣང་བ་མེད་པ་ཞེས་བྱ་ལ། རྗེས་ཐོབ་ཏུ་ལམ་འདིས་ཆོས་ཐམས་ཅད་ལ་བདེན་པར་ཞེན་པ་
དག་པའི་ཕྱིར་སྒྱུ་མ་ལྟ་བུར་སྣང་བ་ཡིན་ནོ། །དེ་ལྟར་ཡང་། །མདུན་དང་རྒྱབ་དང་ཕྱོགས་བཅུ་རུ།
།གང་གང་མཐོང་པ་དེ་དེ་ཉིད། དེ་རིང་མགོན་པོ་ད་ལྟར་འཁྲུལ་པ་ཆད། །ད་ནི་སུ་ལའང་འདྲི་བར་
མི་བྱའོ། །ཞེས་གསུངས་སོ། ༢༥ །གཉིས་པ་ཐུན་མོང་མ་ཡིན་པའི་ཉམས་ལེན་ལ། ཆོས་ཐམས་
ཅད་སྣང་སེམས་དབྱེར་མེད་དུ་རོ་སྙོམས་པ་རོ་གཅིག་གི་རྣམ་འབྱོར་དང་། ཆོས་ཐམས་ཅད་
གཉུག་མ་ལྷན་ཅིག་སྐྱེས་པ་ཆོས་ཀྱི་སྐུར་གཏན་ལ་ཕབ་པ་སྒོམ་མེད་ཀྱི་རྣལ་འབྱོར་གཉིས་ལས།
དང་པོ་ཆོས་ཐམས་ཅད་སྣང་སེམས་དབྱེར་མེད་དུ་རོ་སྙོམས་པ་རོ་གཅིག་གི་རྣལ་འབྱོར་ལ།
གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲོད། ཆུ་དང་ཁྱག་རོམ་གྱི་དཔེས་སྣང་སྟོང་ཟུང་
འཇུག་ཏུ་ངོ་སྤྲོད། （ ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་དང་
གསུམ་ལས། དང་པོ་གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲོད་པ་ནི། གཉིད་ཀྱི་དུས་

སུ་ཇི་ལྟར་སྣང་ཡང་སེམས་ལས་ལོགས་སུ་མེད་པ་ལྟར། ད་ལྟར་གྱི་སྣང་བ་ཐམས་ཅད་ཀྱང་གཏི་
མུག་གི་གཉིད་ལོག་པའི་རྨི་ལམ་ཡིན་ཅིང་། རང་སེམས་ལས་གཞན་དུ་མེད་པས། སྣང་བ་གང་
སྣང་གི་ཡུལ་ཐོག་དེ་ཀར་གློད་ནས་བཞག་པ་ཉིད་ཀྱིས་ཕྱིས་ཡུལ་སྣང་དང་། །རང་གི་སེམས་ཞེས་
གཉིས་སུ་དབྱེ་རུ་མེད་པར་རོ་གཅིག་ཏུ་འདྲེས་པར་འགྱུར་ཏེ། རྣལ་འབྱོར་དབང་ཕྱུག་གིས།
མདང་རྨི་ལམ་ཉམས་སུ་མྱོང་བ་དེ། །སྣང་བ་སེམས་སུ་ངོ་སྤྲོད་པའི། །སློབ་དཔོན་ཅིག་ལགས་ཏེ་
གོ་ལགས་སམ། །ཞེས་དང་། ཁམས་གསུམ་མ་ལུས་འདི་དག་ཐམས་ཅད་ནི། འདོད་ཆགས་
ཆེན་པོ་གཅིག་ཏུ་ཁ་དོག་སྒྱུར་ཞིག་དང་། ཞེས་གསུངས་སོ། ༢༦ །གཉིས་པ་ཆུ་དང་ཁྱག་རོམ་
གྱི་དཔེས་སྣང་སྟོང་ཟུང་འཇུག་ཏུ་ངོ་སྤྲད་པ་ནི། ཇི་ལྟར་སྣང་བའི་ཆོས་ཐམས་ཅད་སྣང་བའི་དུས་དེ་
ཉིད་དུ་ངོ་བོ་ཅིར་ཡང་མ་གྲུབ་པས་སྟོང་པ་ཞེས་བྱ་ལ། ཅིར་ཡང་མ་གྲུབ་བཞིན་དུ་ཅིར་ཡང་སྣང་གི་
འདུག་པས་སྣང་སྟོང་ཟུང་འཇུག་གམ་རོ་གཅིག་པ་ཞེས་བྱ་སྟེ། དཔེར་ན་ཁྱག་པ་དང་ཆུ་བཞིན་ནོ།
།ཚུལ་དེས་བདེ་སྟོང་གསལ་སྟོང་རིག་སྟོང་ཟུང་འཇུག་ཀྱང་ཤེས་པར་བྱ་བས་དུ་མ་རོ་གཅིག་ཏུ་
རྟོགས་པ་ཞེས་བྱའོ། །རྟོགས་པར་གྱུར་ན་ཐམས་ཅད་དེ་ཡིན་ཏེ། །དེ་ལས་གཞན་ཞིག་སུས་ཀྱང་
རྙེད་མི་འགྱུར། །ཀློག་པ་དེ་ཡིན་འཛིན་དང་བསྒོམ་པའང་དེ། །ཞེས་གསུངས་སོ། ༢༧ །གསུམ་
པ་ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་ནི། ཆུ་རླབས་ཆུ་ཉིད་
ལས་ཤར་བ་བཞིན་དུ་ཆོས་ཐམས་ཅད་རང་གི་སེམས་ཉིད་སྟོང་པ་ཉིད་རྣམ་པ་ཐམས་ཅད་པར་
ཤར་བའི་ཚུལ་གྱིས་བྱས་པར་རྟོགས་པ་སྟེ། ས་ར་ཧས། ཇི་སྲིད་སེམས་ལས་རྣམ་འཕྲོས་པ། །དེ་
སྲིད་མགོན་པོའི་རང་བཞིན་ཏེ། །ཞེས་གསུངས་པས། འདི་ལ་ཆོས་ཉིད་གཅིག་ཆོས་ཀྱི་དབྱིངས་
ཀུན་ཏུ་འགྲོ་བ་རོ་གཅིག་དུ་མར་ཤར་བ་ཞེས་བྱའོ། །འདི་རྟོགས་པའི་རྣལ་འབྱོར་པ་ལ་རྗེས་ཤེས་
སྟོང་པ་ཉིད་ཀུན་ཏུ་འགྲོ་བར་འཆར་རོ། ༢༨ །གཉིས་པ་ཆོས་ཐམས་ཅད་གཉུག་མ་ལྷན་ཅིག་
སྐྱེས་པ་ཆོས་ཀྱི་སྐུར་གཏན་ལ་ཕབ་ནས་སྒོམ་མེད་ཀྱི་རྣལ་འབྱོར་ཉམས་སུ་བླང་བ་ནི། སྤང་བྱ་
ཉོན་མོངས་པ་ཟད་པས་སྤོང་བྱེད་ཀྱི་གཉེན་པོ་ཟད་ནས་ལམ་ཆད་དེ། དེ་ལས་གཞན་དུ་ཕྱིན་ས་
མེད་དེ། འཇུག་པ་ཆད་དེ། དེ་ལས་གོང་དུ་འཕུལ་ས་མེད་པ་མི་གནས་པའི་མྱ་ངན་ལས་འདས་པ་
ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། །དེ་ཡང་བསྲེ་སྐོར་གྱི་གཞུང་ལས། ཀྱེ་
ཧོ། འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ངས་ནི་ཅི་

ཡང་བསྟན་དུ་མེད། །རང་གིས་རང་ཉིད་མཚོན་ཏེ་ཤེས་པར་བྱོས། །ཞེས་དང་། མི་མནོ་མི་
བསམ་མི་དཔྱད་ཅིང་། །མི་བསྒོམ་མི་སེམས་རང་བབ་བཞག །ཅེས་གསུངས་པའི་དོན་ནོ། ༢༩
།གསུམ་པ་རྗེས་ལ་ཕྱག་རྒྱ་ཆེན་པོ་ངོས་གཟུང་ཞིང་རང་ངོ་སྤྲད་པ། གེགས་དང་གོལ་ཤོར་དཔྱད་པ།
ཉམས་རྟོགས་གོ་བ་གསུམ་གྱི་ཤན་འབྱེད་པ་དང་གསུམ་ལས། དང་པོ་ཕྱག་རྒྱ་ཆེན་པོ་ངོས་གཟུང་
ཞིང་རང་ངོ་སྤྲད་པ་ནི། གཞི་གཏན་ལ་དབབ་པ། ལམ་ཉམས་སུ་བླང་བ། ཉམས་མྱོང་གི་སྤུ་རིས་
འབྱེད་པ། ས་ལམ་གྱི་དྲོད་རྟགས་འབྱེད་པ། འབྲས་བུ་མངོན་དུ་གྱུར་པའི་རྣལ་འབྱོར་བཞི་ཚན་
རྣམས་སོ། ༣༠ །གཉིས་པ་གེགས་དང་གོལ་ཤོར་དཔྱད་པ་ནི། སྣང་བ་དགྲར་ལངས་ཀྱི་གེགས་
སྣང་བ་སེམས་སུ་ཤེས་པས་སེལ། རྣམ་རྟོག་དགྲར་ལངས་རྣམ་རྟོག་ཆོས་སྐུར་ཤེས་པས་དང་།
སྟོང་པ་དགྲར་ལངས་སྣང་སྟོང་ཟུང་འཇུག་ཏུ་ཤེས་པས་སེལ་ཞིང་། གོལ་ས་གསུམ་ནི་ཞི་གནས་
ཀྱི་ཉམས་ལ་ཞེན་པ་སྟེ། ལྷག་མཐོང་དུ་ན་སྤར་བས་སེལ་ལོ། །ཤོར་ས་བཞི་སྟོང་ཉིད་གཤིས་ལ་
ཤོར་བ། སྟོང་ཉིད་སྙིང་རྗེར་ལོངས་པས་གཅོད། རྒྱས་འདེབས་སུ་ཤོར་བ་ཡིན་ལུགས་ཡིན་
བཞིན་པར་རྟོགས་པས་གཅོད། གཉེན་པོར་ཤོར་བ་སྤང་གཉེན་དབྱེར་མེད་དང་། ལམ་དུ་ཤོར་བ་
ཤར་གྲོལ་དུས་མཉམ་དུ་རྟོགས་པས་ཁེགས་པར་འགྱུར་རོ། ༣༡ །གསུམ་པ་ཉམས་རྟོགས་གོ་བ་
གསུམ་གྱི་ཤན་དབྱེ་བ་ནི། སེམས་ཀྱི་གནས་ལུགས་ཐོས་བསམ་གྱིས་རྟོགས་པ་གོ་བ། དོན་སྤྱིའི་
ཚུལ་དུ་རྟོགས་པ་རྩེ་གཅིག་སྟེ་ཉམས། མངོན་སུམ་རྟོགས་པ་སྤྲོས་བྲལ་མན་ཆད་ལ་རྟོགས་པ་
ཞེས་བྱ་ལ། སྒྲ་འཇུག་པ་གཅིག་པའི་དབང་གིས་ཐམས་ཅད་ལ་རྟོགས་པ་སྦྱར་ཡང་འགལ་བ་མེད་
དོ།། ༣༢ །།
དེ་ཡང་། ཁ་ཆེ་ཟངས་དཀར་གྱི་རྒྱལ་པོ་གཞན་ཕན་བཟང་པོས་གུར་གུམ་གྱི་གེ་སར་ཁལ་གཅིག་ལྷག་
པའི་ཡོན་དང་བཅས་ཏེ། ཕྱག་ཆེན་དང་ཆོས་དྲུག་ལ་ཟིན་བྲིས་དགོས་ཞེས་བསྐུལ་བ་དང་། གསུང་རྒྱུན་ལ་བསྙད་
པའི་སུག་བྲིས་མང་པོ་ལ་ཡིད་བརྟན་དུ་རུང་བ་ཅི་ཡང་མ་མཐོང་ནས། ཕྱི་རབས་ལ་ཕན་པའི་ཆེད་ཁོ་ནར་པདྨ་
དཀར་པོས། ཡུལ་ལྷོ་ཕྱོགས་ཀྱི་རྒྱུད་མཁར་ཆུ་བྱང་ཆུབ་ཀྱི་སྙིང་པོ་ལ་འདུག་པའི་ཚེ་སྦྱར་བ་དགེ་ལེགས་སུ་གྱུར་
ཅིག། ། ་

༄༅། །ཕྱག་རྒྱ་ཆེན་པོ་རྣལ་འབྱོར་བཞིའི་བཤད་པ་ངེས་དོན་
ལྟ་བའི་མིག་ཅེས་བྱ་བ་བཞུགས་སོ།།
ཀུན་མཁྱེན་པདྨ་དཀར་པོས་མཛད།
ཕྱག་རྒྱ་ཆེན་པོ་རྣལ་འབྱོར་བཞིའི་བཤད་པ་ངེས་དོན་ལྟ་བའི་མིག་ཅེས་བྱ་བ། རྗེ་བཙུན་
དམ་པ་ངག་གི་དབང་པོར་ཕྱག་འཚལ་ལོ། །ཨེ་ཡི་མཁའ་དབྱིངས་དབུས་སུ་ཝཾ། །ངེས་གནས་
གསང་བ་མཆོག་གང་ན། །རྟག་ཏུ་དགྱེས་པར་རོལ་མཛད་པའི། །དཔལ་ལྡན་བླ་མའི་ཞབས་ལ་
འདུད། །ལྷན་སྐྱེས་གཉུག་མའི་ཡིད་དང་ཤེས་བྱའི་ཆོས། །དག་པའི་དངོས་པོར་གཅིག་པ་ལེགས་
གཟིགས་ནས། །ཕན་བདེའི་དཔལ་གྱིས་འགྲོ་བ་སྐྱོབ་མཛད་པའི། །བཀའ་བརྒྱུད་བླ་མ་རྣམས་ལ་
ཕྱག་འཚལ་ལོ། །རྒྱལ་བ་རྣམས་ཀྱི་ཡང་དག་ཕུལ་གྱི་ཆོས། །ཟབ་ཅིང་རྒྱ་ཆེའི་གཏམ་གྱི་ངེས་
པའི་དོན། །ཇི་བཞིན་བལྟ་བར་འདོད་པ་དེ་དག་ལ། །ཆོས་ཀྱི་སྒོ་འདི་མིག་ཏུ་གྱུར་པ་སྙམ། །ས་
དང་ས་འོག་མཐོ་རིས་ཀྱི་འཇིག་རྟེན་ན་གྲགས་པ་ཆེས་ཆེར་གསལ་བ་མཉམ་མེད་བཀའ་བརྒྱུད་
རིན་པོ་ཆེའི་ཟབ་ཆོས་ཀྱི་སྙིང་པོ་གཉིས་པ། །ཕྱག་རྒྱ་ཆེན་པོ་རྣལ་འབྱོར་བཞིའི་གསུང་གི་གསང་བ་
གཞན་གྱི་རྒྱུད་ལ་འགོད་པར་འདོད་ནས།གཞི་དང་ཉམས་ལེན་ཉམས་མྱོང་དང་། །དྲོད་རྟགས་
འབྱེད་དང་འབྲས་བུ་ནི། །མངོན་གྱུར་རྣལ་འབྱོར་བཞི་པོ་འདིར། །ལམ་ནི་ངེས་པའི་མདོར་
བསྡུས་སོ། །གཞི་གཏན་ལ་འབེབས་པའི་རྣལ་འབྱོར་བཞི། ལམ་ཉམས་སུ་ལེན་པའི་རྣལ་འབྱོར་
བཞི། ཉམས་མྱོང་གི་སྤུ་རིས་འབྱེད་པའི་རྣལ་འབྱོར་བཞི། ས་ལམ་གྱི་དྲོད་རྟགས་འབྱེད་པའི་
རྣལ་འབྱོར་བཞི། འབྲས་བུ་མངོན་དུ་གྱུར་པའི་རྣལ་འབྱོར་བཞི་སྟེ། བཞི་ཚན་ལྔ་པོ་འདི་དག་ནི་
འདིར་ལམ་རྣམ་པར་ངེས་པའི་མདོར་བསྡུས་པའོ། །ཅིའི་ཕྱིར་གོ་རིམ་དེ་ལྟར་དུ་བཞག་ཅེ་ན།

གཞི་ནི་གཏན་ལ་དབབ་དེ་བཞིན། །ལམ་དུ་ཉམས་ལེན་དེ་ཉིད་ལས། །བྱུང་བའི་ཉམས་མྱོང་དེ་ཡི་
ལམ། །ཇི་ལྟར་བགྲོད་དང་མངོན་གྱུར་འབྲེལ། །གཞི་གཏན་ལ་ཕབ་ནས། དེ་བཞིན་ལམ་དུ་
ཉམས་སུ་བླང་བར་བྱ་བ་དང་། །དེ་ལས་ཉམས་མྱོང་ཇི་ལྟར་སྐྱེས་པ་དང་། སྐྱེས་པ་དེ་དག་གིས་ས་
དང་ལམ་ཇི་ཙམ་བགྲོད་པ་དང་། འབྲས་བུ་མཐར་ཐུག་པའི་གནས་སྐབས་འབྲེལ་བའི་དབང་གིས་
སོ། །ད་ནི་ཐོག་མ་ཉིད་དུ་གཞི་གཏན་ལ་འབེབས་པའི་རྣལ་འབྱོར་བཞི་བཤད་པར་འདོད་ནས།
མ་བསླད་ཕྱིར་དང་མི་གནས་ཕྱིར། །མི་འགལ་ཕྱིར་དང་མི་དམིགས་ཕྱིར། །བཞི་ནི་རྩེ་གཅིག་
སྤྲོས་བྲལ་དང་། །རོ་གཅིག་སྒོམ་མེད་བཞིར་བཤད་དོ། །གཞི་ཕྱག་རྒྱ་ཆེན་པོའམ། ཐ་མལ་གྱི་
ཤེས་པའམ། ཐོལ་སྐྱེས་ཀྱི་རིག་པ་འདི་ཉིད། གང་གིས་ཀྱང་མ་བསླད་པས་རྩེ་གཅིག་གི་རྣལ་
འབྱོར། གང་དུ་ཡང་མི་གནས་པས་སྤྲོས་བྲལ་གྱི་རྣལ་འབྱོར། གང་དང་ཡང་མི་འགལ་བས་རོ་
གཅིག་གི་རྣལ་འབྱོར། གང་དུའང་མི་དམིགས་པས་སྒོམ་མེད་ཀྱི་རྣལ་འབྱོར་བཞིའི་དབྱེ་བ་བཤད་
དོ། །མ་བསླད་པའི་དོན་གང་ཞེ་ན། ཀུན་ནས་ཉོན་མོངས་ཉིད་དང་གཞན། །རྣམ་པར་བྱང་བ་
ཞེས་བྱའི་ཆོས། །བསལ་དང་བཞག་པར་བྱ་བ་ནི། །ཅུང་ཟད་མེད་ཕྱིར་མ་བསླད་པ། །རང་གི་
སེམས་གདོད་མ་ནས་རྣམ་པར་དག་པས་ཉོན་མོངས་པ་དང་། རྣམ་པར་རྟོག་པ་སོགས་ཀུན་ནས་
ཉོན་མོངས་ཀྱི་ཆོས་བསལ་བ་དེ་དོར་རྒྱུའམ། གཞན་རྣམ་པར་བྱང་བ་ཞེས་བྱ་བའི་ཆོས་བཞག་པ་
སྟེ་བསྣན་རྒྱུ་ཅི་ཡང་མེད་པས་ན་མ་བསླད་པའོ། །བྱམས་མགོན་གྱིས། །འདི་ལ་བསལ་བྱ་ཅི་ཡང་
མེད། །བཞག་པར་བྱ་བ་ཅུང་ཟད་མེད། །ཅེས་གསུངས་སོ། །ཡོད་དང་མེད་སོགས་ཇི་སྙེད་པའི།
།ཕུང་པོ་གཉིས་ནི་ཡོད་མིན་ལ། །དབུ་མར་ཡང་ནི་མི་གནས་པས། །མི་གནས་པ་ཞེས་བྱ་བར་
བརྗོད། །སེམས་ཉིད་ནི་ཡོད་པ་རྟག་པའི་མཐའ་དང་། མེད་པ་ཆད་པའི་མཐའ་རྣམ་པར་སྤངས་པ།
སྐྱེ་བ་དང་འགག་པ་ལ་སོགས་པའི་ཕུང་པོ་གཉིས་སུ་མ་གྲུབ་པ། ཐོག་མ་དང་ཐ་མ་དབུས་དང་
རྣམ་པར་བྲལ་བ་དབུ་མའི་སེམས་ཉིད་ཀྱི་ཕྱིར་མི་གནས་པ་ཞེས་བྱ་བར་བརྗོད་དོ། །ཡོད་དང་མེད་
པ་རྣམ་པར་སྤངས། །སོ་སོ་རང་གིས་རིག་བྱ་བ། །དབུ་མའི་སེམས་ཞེས་བྱ་བ་སྟེ། །རྣམ་པར་མི་
རྟོག་བདག་ཉིད་དོ། །ཞེས་སོ། །ཇི་སྙེད་པ་ཡི་ཆོས་ཐམས་ཅད། །དེ་ལས་གཞན་མིན་དེ་ཉིད་ཀྱང་།
།དེ་སྙེད་པ་ཡི་རྣམ་པ་ལ། །འཇུག་ཕྱིར་དེ་ནི་མི་འགལ་བ། །ཇི་སྙེད་པ་འཁོར་བ་དང་མྱ་ངན་ལས་
འདས་པའི་ཆོས་ཐམས་ཅད་སེམས་ཉིད་དེའི་དབྱིངས་སུ་རོ་མཉམ་པའམ་གཅིག་པ། དེ་ཉིད་ཀྱང་

ཆོས་ཀྱི་སྐྱེ་མཆེད་པའི་ནམ་མཁའ་ཆོས་ཐམས་ཅད་ཀྱི་རྗེས་སུ་འཇུག་པ་ལྟར་ཆོས་ཐམས་ཅད་ལ་
ཁྱབ་པར་འཇུག་པ་ཉིད་ཀྱི་ཕྱིར་མི་འགལ་བའོ། །དེ་ཡང་། ང་ཡིས་འདི་ཀུན་ཁྱབ་པ་སྟེ། །འགྲོ་
བའི་རང་བཞིན་གཞན་མ་མཐོང་། །ཞེས་གསུངས་སོ། །གང་ཞིག་ཉེ་བར་བརྗོད་པ་ལ། །ཀུན་
མཁྱེན་ཚིག་གིས་དབུལ་གྱུར་ཅིང་། །བློ་ཡི་ཡུལ་མིན་དཔེ་གཞན་གྱི། །བསྙད་བྱ་མིན་པས་མི་
དམིགས་པའོ། །རང་གི་ངོ་བོ་ཇི་ལྟ་བ་བཞིན་བརྗོད་པ་ལ་རྫོགས་པའི་སངས་རྒྱས་རྣམས་ཀྱང་ཚིག་
གིས་དབུལ་བས་སྨྲ་བརྗོད་ཀྱི་ཡུལ་ལས་འདས་པ། བསྒོམ་བྱ་སྒོམ་བྱེད་ཀྱི་བློས་མ་རེག་པ། རྟོག་
གེ་བ་རྣམས་ཀྱི་བློ་གྲོས་ཞིབ་མོས་དཔྱོད་པའི་ཡུལ་དུ་མ་གྱུར་པ། །གཞོན་ནུ་མའི་བདེ་བ་སྙིང་ལ་
ཞེན་པའི་དཔེ་ཙམ་ལས་གཞན་བསྙད་པར་བྱ་བ་སྟེ་གཞན་རྐྱེན་གྱིས་རྟོགས་པར་མི་ནུས་པ། སོ་
སོ་རང་གིས་རིག་པར་བྱ་བ་ཉིད་ཀྱིས་ན་མི་དམིགས་པའོ། །ཚུལ་འདི་ནི། དཔལ་ཏིལ་གྱི་ཞབས་
ཅན་གྱིས་བཤད་པ། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་
མིན། །ཏིལླི་ངས་ནི་ཅི་ཡང་བསྟན་དུ་མེད། །རང་གིས་རང་ཉིད་མཚོན་ཏེ་ཤེས་པར་བྱོས། །ཞེས་
པའོ། །ད་ནི། ལམ་ཉམས་སུ་ལེན་པའི་རྣལ་འབྱོར་དེ་ཉིད་ཀྱང་། །མི་རྟོག་པ་དང་སྐྱེ་མེད་དང་
།གཉིས་སུ་མེད་དང་བསམ་མི་ཁྱབ། །གང་གི་ངང་ལ་འཇོག་ཕྱིར་ལམ། །ཉམས་སུ་ལེན་ཚུལ་དེ་
ཡང་བཞི། །མི་རྟོག་པའི་ངང་དུ་འཇོག་པ་རྩེ་གཅིག་གི་རྣལ་འབྱོར། སྐྱེ་མེད་ཀྱི་ངང་དུ་འཇོག་པ་
སྤྲོས་བྲལ། གཉིས་མེད་ཀྱི་ངང་དུ་འཇོག་པ་རོ་གཅིག །གཉུག་མའི་ངང་དུ་འཇོག་པ་སྒོམ་དུ་མེད་
པའི་རྣལ་འབྱོར་བཞིར་དབྱེ་བར་ཡང་བྱའོ། །ཚུལ་ཇི་ལྟ་བུས་མི་རྟོག་པའི་ངང་དུ་འཇོག་པ་ཡིན་ཞེ་
ན། ཇི་སྲིད་དངོས་པོར་འཛིན་ཡོད་པ། །དེ་སྲིད་སྲིད་པའི་བཙོན་རར་འཆིང་། །དེ་བས་དངོས་
འཛིན་ཡོངས་བཏང་སྟེ། །དངོས་མེད་ཉིད་དུ་མི་རྟོག་གོ །ཇི་སྲིད་དངོས་པོར་འཛིན་པ་ཡོད་པ་དེ་
སྲིད་དུ། ང་ཡིར་འཛིན་པ་ཡོད་ལ། ང་ཡིར་འཛིན་པས་ནི། སྲིད་པའི་བཙོན་རར་དམ་དུ་འཆིང་
བར་བྱེད་པས་རྣལ་འབྱོར་པ་རྣམས་ཀྱིས་དངོས་པོར་འཛིན་པ་ཡོངས་སུ་བཏང་བར་བྱ་ཞིང་།
དངོས་པོ་མེད་པར་རྟོག་པའང་སྨན་དུག་ཏུ་སོང་བ་དང་འདྲ་བར་ཤེས་པས་འདས་པའི་རྗེས་མི་
དཔྱད། མ་འོངས་པའི་སྡུན་མི་བསུ། ད་ལྟ་བར་བཟོ་བཅོས་བརྟག་དཔྱད་མི་བྱ་བར་ཤེས་པ་སོ་
མའི་ངང་ལ་བུ་ཆུང་ལྷུག་པར་གནས་པ་ལྟར་རྩེ་གཅིག་ཏུ་འཇོག་པ་ནི། རྣམ་པར་རྟོག་པ་རང་གི་
ངང་གིས་ཞི་བས་ན་མི་རྟོག་པའོ། །དེ་ལྟར་ཡང་། བཅོམ་ལྡན་འདས་ཀྱིས། རྣམ་རྟོག་མ་རིག་

ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །ནམ་མཁའ་
བཞིན་དུ་རྟོག་མེད་གསལ། །ཞེས་གསུངས་སོ། །གང་ལས་སྐྱེས་ཤིང་གང་དུ་གནས། །གང་དུ་
འགག་པ་མ་རྙེད་ནས། །རྩེ་བ་བྲལ་བའི་དེ་ཉིད་དང་། །མཉམ་པར་འཇོག་པ་སྐྱེ་མེད་དོ། །དེ་ལྟར་
བཞག་པ་ན་དུས་གསུམ་གྱི་ཆོས་ཐམས་ཅད་དངོས་པོའི་ཆོས་སུ་མ་སྐྱེས། དངོས་མེད་ཀྱི་ཆོས་སུ་
མི་འགག །ཐ་དད་ཀྱི་ཆོས་སུ་མི་གནས་པས། ཆོས་ཐམས་ཅད་སྐྱེ་འགག་གནས་གསུམ་སྤྲོས་
པའི་མཐའ་ཐམས་ཅད་ངོ་བོ་ངོས་གཟུང་དང་བྲལ་བར་རྟོགས་པའི་ངང་ལ་འཇོག་པ་ནི་སྐྱེ་མེད་དོ།
།དངོས་པོར་སྐྱེ་བ་མཁའ་ལྟར་རབ་ཞི་བས། །དངོས་པོ་རྣམས་སྤངས་ཕྱི་ནས་ཅི་ཞིག་སྐྱེ།།གདོད་
ནས་སྐྱེ་མེད་རང་བཞིན་ཡིན་པ་ལ། །དེ་རིང་བླ་མ་མགོན་པོས་བསྟན་པས་རྟོགས། །ཞེས་བྱ་བས་
སོ། །ཇི་སྲིད་རྣམ་པར་འཕྲོས་དེ་སྲིད། །སེམས་ཀྱི་རང་བཞིན་ཉིད་ཡིན་ཕྱིར། །དངོས་པོ་དང་ནི་
སྟོང་པ་ཉིད། །གཉིས་སུ་མེད་པར་མཉམ་པར་གཞོག །དེ་ལྟར་བཞག་པས་མི་སྡོད་པར་འཕྲོ་བའི་
ཚེ་ན། འཕྲོ་མཁན་གྱི་རིག་པ་མ་བཅོས་པ་དང་། འཕྲོ་ཡུལ་གྱི་ཚོགས་དྲུག་ལྷུག་པར་བཞག་པས།
ཡུལ་ཡུལ་ཅན་གྱི་འཛིན་པ་རང་སར་གློད་དེ་ཆབ་དང་ཆབ་རོམ་མམ། ཆུ་དང་རླབས་ལྟ་བུར་
འཇོག་པ་ནི་གཉིས་སུ་མེད་པའི་རྣལ་འབྱོར་ཡིན་ནོ། །ཇི་སྲིད་སེམས་ལས་རྣམ་འཕྲོས་པས། །དེ་
སྲིད་མགོན་པོའི་རང་བཞིན་ཏེ། །ཆུ་དང་རླབས་དག་གཞན་ཡིན་ནམ། །ཞེས་པས་སོ། །སྒོམ་པ་
ཅུང་ཟད་ཡོད་མིན་པས། །བསྒོམ་པར་བྱ་བ་ཉིད་ཀྱང་མེད། །སྒོམ་དང་བསྒོམ་བྱ་ལས་འདས་པ།
།དེ་ནི་བསམ་མི་ཁྱབ་ཀྱིས་རིག །དེ་ལྟར་འཇོག་པ་དེ་ཡང་བཙལ་ནས་འཇོག་རྒྱུའམ། བཏེག་ནས་
འཇོག་རྒྱུའམ། བཀུག་ནས་འཇོག་རྒྱུ་ལྟ་བུ་ཡོད་པ་མིན་ཏེ། བཞག་བྱ་འཇོག་བྱེད་བསྒོམ་བྱ་སྒོམ་
བྱེད་ཀྱིས་བློའི་ཡུལ་ལས་འདས་པ། འཁོར་འདས་དུས་གསུམ་གྱི་ཆོས་ཐམས་ཅད་ཡིད་ལ་མི་བྱེད་
པས་བྱར་མེད་དམ། རྩོལ་བྲལ་ལམ། བློ་འདས་སམ། ཡེ་རྫོགས་སམ། ཁྱབ་གདལ་ལམ།
ཟང་ཐལ་ལམ། ལྷུན་གྲུབ་ཀྱི་ངང་ལས་མི་འདའ་བར་འཇོག་པ་ནི་བསམ་མི་ཁྱབ་པའི་རྣལ་འབྱོར་
དུ་བཤད་པ་ཡིན་ཏེ། སློབ་དཔོན་ཆེན་པོ་ཏོག་རྩེ་པས། ཐ་མལ་ཤེས་པ་སྙིང་གི་དབུས་སུ་སད།
།ཚོགས་དྲུག་དག་ནས་བདེ་ཆེན་རྒྱུན་མི་འཆད། །བྱས་པ་ཐམས་ཅད་དོན་མེད་སྡུག་བསྔལ་རྒྱུ།
།བསྒོམ་རྒྱུ་མེད་ཀྱི་གཉུག་མའི་ངང་དུ་ཞོག །ཅེས་དང་། རྒྱལ་བ་ཉིད་ཀྱིས་ཀྱང་། དངོས་པོ་མེད་
ལ་སྒོམ་པ་མེད། །བསྒོམ་པར་བྱ་བ་སྒོམ་པ་མིན། །དེ་ལྟར་དངོས་པོ་དངོས་མེད་པས། །སྒོམ་པ་

དམིགས་སུ་མེད་པའོ། །ཞེས་གསུངས་ཀྱི། ངེས་པའི་དོན་ཇི་ལྟ་བ་བཞིན་མཐོང་བར་འདོད་པ་
དག་གིས་རྣལ་འབྱོར་བཞི་པོ་འདི་ལ་ནན་ཏན་དུ་བྱ་དགོས། འདིའི་གནད་ཟབ་པ་དང་རྒྱ་ཆེ་བ་ནི་
བླ་མ་དམ་པ་བརྒྱུད་པའི་མན་ངག་ཡོད་དོ་བ་མ་ཡིན་པ་ཁ་དང་ལག་པ་སྤྲོད་དུ་ཡོད་པ་ཞིག་ལས་ཇི་
བཞིན་མཉན་ནས་བསྒོམ་པར་བྱ་དགོས་ཀྱི། ཐོས་པ་ཙམ་གྱིས་ནི་རྟོགས་པར་མི་ནུས་ཏེ། ཕལ་པོ་
ཆེ་ལས། དཔེར་ན་དམུས་ལོང་རི་མོ་མཁན། །ཚོང་འདུས་དབུས་སུ་ཕྱིན་ནས་ནི། །སྐྱེ་བོ་མང་པོ་
དགའ་བྱས་ཀྱང་། །རང་གི་སྐད་ཅིག་མཐོང་བ་མེད། །མ་བསྒོམ་ཆོས་ཀྱང་དེ་དང་འདྲ། །ཞེས་
བཤད་དོ། །ད་ནི་དྭགས་པོ་བཀའ་བརྒྱུད་ཀྱི་བླ་མ་དམ་པ་རྣམས་ཀྱིས་ཕྱག་རྒྱ་ཆེན་པོ་རྣལ་འབྱོར་
བཞི་དང་། །བཞི་གསུམ་བཅུ་གཉིས་སུ་གང་གསུངས་པ་དེ་ནི། འདིར་ཉམས་མྱོང་གི་སྤུ་རིས་
འབྱེད་པའི་རྣལ་འབྱོར་བཞིར་བཤད་པ་འདི་ཉིད་དོ། །དེ་གང་ཞེ་ན། ཇི་ལྟར་རྩེ་གཅིག་སྤྲོས་བྲལ་
དང༌། །རོ་གཅིག་དེ་བཞིན་སྒོམ་མེད་ཀྱི། །རྣལ་འབྱོར་བཞི་པོ་ཉམས་མྱོང་གི །སྤུ་རིས་ཕྱེ་བ་ཉིད་
དུ་འདོད། །རྩེ་གཅིག་གི་རྣལ་འབྱོར་དང་། སྤྲོས་བྲལ་གྱི་རྣལ་འབྱོར་དང་། རོ་གཅིག་གི་རྣལ་
འབྱོར་དང་། བསྒོམ་དུ་མེད་པའི་རྣལ་འབྱོར་རོ། །དེ་དག་ལས་རྩེ་གཅིག་གི་རྣལ་འབྱོར་ཇི་ལྟ་བུ་
ཞེ་ན། གནས་ཐོག་འགྱུ་བའི་རང་ངོ་ཤེས། །འགྱུ་ཐོག་གནས་པའི་རང་ས་ཟིན། །གནས་འགྱུའི་
བར་ལག་འགྱེལ་བ་ན། །རྩེ་གཅིག་རང་ངོ་འཕྲོད་པ་ཡིན། །དུས་གསུམ་གྱི་རྣམ་པར་རྟོག་པ་འགོ་
ནོན། དུག་གསུམ་གྱི་ཉོན་མོངས་རང་ག་མར་མ་སོང་། །བྱིང་རྒོད་རྨོངས་གསུམ་གྱི་སྐྱོན་དང་བྲལ།
།བདེ་གསལ་མི་རྟོག་པ་གསུམ་གྱི་མདངས་དང་ལྡན་པའི་ཞི་གནས་དེའི་ཐོག་ནས་འགྱུ་བའི་རང་ངོ་
ཤེས། འགྲུ་ཐོག་དེར་གནས་པའི་རང་སོ་ཚུགས་པ་ཅིག་འདུག་ན། རྩེ་གཅིག་གི་རྣལ་འབྱོར་རྒྱུད་
ལ་སྐྱེས་པ་ཡིན་ནོ། །དེ་ཡང་ལུང་ལས། དེ་ནས་དེ་ཡི་ལུས་དང་སེམས། །ཤིན་ཏུ་སྦྱངས་པ་ཆེ་
ཐོབ་ནས། །ཡིད་ལ་བྱེད་དང་བཅས་ཤེས་བྱ། །ཞེས་བཤད་དོ། །གང་ཞིག་སྐྱེ་འགག་རྟག་ཆད་
དང། །འགྲོ་འོང་གཅིག་དང་དུ་མ་ཡི། །སྤྲོས་པ་ཉེར་ཞི་སྤྲོས་མེད་ལས། །གྲོལ་བར་རྟོགས་པ་
སྤྲོས་བྲལ་ལོ། །སྐྱེ་བ་དང་འགག་པ་ལ་སོགས་པ། ། གཟུང་བ་དང་འཛིན་པའི་སྤྲོས་པ་ཐམས་ཅད་
རང་སར་ཞི། གང་ཤར་ངོས་ཟིན། གང་སྐྱེས་སྐྱེ་མེད་དུ་རྟོགས། བལྟ་བྱ་དང་ལྟ་བྱེད་དབྱིངས་སུ་
དག །སྤྲོས་པ་མེད་པ་ཞེས་ཆད་པའི་སྟོང་པར་མ་སོང་། ཐ་མལ་གྱི་ཤེས་པའི་རང་ངོ་མཐོང་།
འཁྲུལ་པ་གཞི་མེད་རྩ་བྲལ་དུ་རྟོགས་པས། འཁྲུལ་གྲོལ་གྱི་བར་ལག་འགྱེལ། སྒྲོ་འདོགས་ནང་

ནས་ཆོད་པ་འདི་ནི་སྤྲོས་བྲལ་རྒྱུད་ལ་སྐྱེས་པ་དེ། ས་ར་ཧའི་ཞལ་ནས། མདུན་དང་རྒྱབ་དང་
ཕྱོགས་བཅུ་རུ། །གང་གང་མཐོང་བ་དེ་དེ་ཉིད། །དེ་རིང་མགོན་པོ་ད་ལྟར་འཁྲུལ་པ་ཆད། །ད་ནི་སུ་
ལའང་དྲི་བར་མི་བྱའོ། །ཞེས་གསུངས་པས་སོ། །དངོས་ཀུན་གཙོ་བོ་རང་སེམས་ཀྱི། །ངོ་བོ་ཉིད་
དེ་ལེགས་རྟོགས་པས། །ཐམས་ཅད་དེ་ཡིན་དེ་ལས་གཞན། །ནམ་ཡང་རྙེད་མིན་རོ་གཅིག་ལོ།
།སེམས་ཉིད་གཉུག་མའི་རང་ངོ་ཤེས་ཤིང་གོམས་པས་དག་མ་དག་སྣ་ཚོགས་སུ་སྣང་བའི་སྣང་བ་
ཐམས་ཅད་སེམས་ཉིད་གཅིག་པུའི་རྒྱ་ལས་མི་འདའ་བར་ཤེས་པས་སྣང་བ་སྒོམ་དུ་ཤར་ཞིང་།
སྣང་སྟོང་རོ་གཅིག་ཏུ་རྟོག་པས་སྣང་སེམས་ཀྱི་བར་ལག་འགྱེལ། འགལ་རྐྱེན་གྲོགས་སུ་ཤར།
བཟང་ངན་མེད་པར་ལམ་དུ་ལོངས་པ་ནི་རོ་གཅིག་གི་རྟོགས་པ་ཤར་བ་ཡིན་ནོ། །རྟོགས་པར་གྱུར་
ན་ཐམས་ཅད་དེ་ཡིན་ཏེ། དེ་ལས་གཞན་ཞིག་སུས་ཀྱང་རྙེད་མི་འགྱུར། །ཀློག་པ་དེ་ཡིན་འཛིན་
དང་བསྒོམ་པའང་དེ། །བསྟན་བཅོས་སྙིང་ལ་འཆད་པའང་དེ་ཡིན་ནོ། །ཞེས་གསལ་བར་གསུངས་
པའོ། །ཇི་ལྟར་མེ་དང་བུད་ཤིང་བཞིན། །གཅིག་ཅར་སྤངས་གཉེན་ཟད་གྱུར་པའི། །དབྱིངས་སུ་
ཆོས་ཀུན་རྫོགས་པ་གང་། །སྒོམ་དུ་མེད་པའི་རྣལ་འབྱོར་རོ། ཇི་ལྟར་བུད་ཤིང་ཟད་པས་མེ་ཟད་པ་
བཞིན་དུ། །སེམས་ཉིད་ལ་བརྟན་པ་ཐོབ་པས་སྒྲིབ་པ་གཉིས་ཟད་ཅིང་། དེའི་དབང་གིས་ཉམས་
ལེན་གྱི་རྩོལ་བ་ཟད་པར་གྱུར་པས། རེ་དོགས་ཀྱི་མདུད་པ་གྲོལ། བདག་གཞན་གྱི་དོན་གཉིས་
འགྲུབ། །ཆོས་ཐམས་ཅད་གནས་ལུགས་ཆོས་ཀྱི་སྐུ་ཉག་གཅིག་ལས་མི་འདའ་བར་རྟོགས་པས།
མཉམ་རྗེས་ཀྱི་བར་ལག་འགྱེལ་བ་འདི་ནི། སྒོམ་མེད་ཀྱི་རྣལ་འབྱོར་རྒྱུད་ལ་སྐྱེས་པའོ། །དེ་སྐད་
དུ་ཡང་། རྗེ་བཙུན་གླིང་གིས། རྗེ་ཡི་ཞལ་ནས་གཉུག་མའི་དོན། །སྒོམས་ཤིག་གསུངས་ནས་
བསྒོམས་ལགས་པས། །བསྒོམ་བྱ་སྒོམ་བྱེད་སྟོར་ནས་ཐལ། །སྒོམ་ཐུན་མཚམས་སུ་གཟུང་རྒྱུ་
ཡང་མི་གདའོ། །ཞེས་བཤད་པས་སོ། །རྩེ་གཅིག་གི་སྐབས་སུ་མཉམ་བཞག་དེའི་ངོར་ཉོན་
མོངས་པ་དང་། རྣམ་རྟོག་རང་མཚན་པ་མི་དམིགས་པའི་སྒོ་ནས་སྤྲོས་བྲལ་དང་ཁྱད་མེད་ཀྱང་།
།དེ་ཉིད་ལ་མཚན་མར་འཛིན་པའི་སྤྲོས་པ་མ་སྤངས་པའི་ཆ་ནས་སྤྲོས་བྲལ་ལས་དམན་པ་ཡིན་ནོ།
།སྤྲོས་བྲལ་གྱི་སྐབས་སུ་དངོས་པོར་འཛིན་པའི་སྤྲོས་པ་དང་བྲལ་བའི་ཆ་ནས། རོ་གཅིག་དང་ཁྱད་
མེད་ཀྱང་། ཆོས་ཅན་སྣ་ཚོགས་པའི་རྩལ་དུ་མར་མ་ཤར་བའི་སྒོ་ནས་རོ་གཅིག་ལས་དམན་པ་
ཡིན་ནོ། །རོ་གཅིག་གི་སྐབས་སུ་ཆོས་ཐམས་ཅད་རོ་མཉམ་དུ་ཤར་བའི་སྒོ་ནས། སྒོམ་མེད་དང་

ཁྱོད་མེད་ཀྱང་། ཉམས་ལེན་གྱི་རྩོལ་བ་དབྱིངས་སུ་མ་ཟད་པའི་ཆ་ནས་སྒོམ་མེད་ལས་དམན་པ་
ཡིན་ནོ། །ཞེས་དཔལ་རྒྱལ་བའི་དབང་པོའི་ཞལ་སྔ་ནས་སོ། །གང་ཟག་དབང་པོའི་བྱེ་བྲག་ནི།
།ཅིག་ཅར་ཐོད་རྒལ་རིམ་སྐྱེས་པ། །རྣམ་པ་གསུམ་དུ་ངེས་གནས་པས། །རྟོགས་ཚུལ་རྣམ་པ་
གསུམ་བཤད་དོ། །གང་ཟག་ཅིག་ཅར་བ་དང་། ཐོད་བརྒལ་བ་དང་། རིམ་སྐྱེས་པ་དང་གསུམ་དུ་
ངེས་པས། ཕྱག་རྒྱ་ཆེན་པོ་ལ་ཡང་སྐྱེ་ལུགས་གསུམ་ཡོད་པ་ལས། ཅིག་ཅར་བ་ནི་རྣལ་འབྱོར་
བཞི་ཀའི་རྟོགས་པ་དུས་གཅིག་ལ་སྐྱེས་པ་གྲུབ་ཐོབ་གླིང་རས་པ་ལྟ་བུ་ཡིན་ལ། །འདི་ནི་རྣལ་
འབྱོར་བཞི་པོ་རེ་རེ་ལ་ནང་གསེས་ཀྱིས་བཞི་བཞིར་དབྱེ་རུང་བའི་རྣམ་གཞག་ཟུར་དུ་བྱས་པ་ལས།
སྒོམ་མེད་ཉིད་ལ་རྣལ་འབྱོར་བཞིར་དབྱེ་བ་དང་གཅིག་ཅིང་།རྗེ་ཕག་མོ་གྲུ་པ་ལ་སོགས་པ་
རྣམས་ཀྱིས་རྣལ་འབྱོར་བཞི་རེ་རེ་ལ་གསུམ་གསུམ་དུ་དབྱེ་བའི་སྒོམ་མེད་ལ་གསུམ་དུ་དབྱེ་བ་
དང་གནད་གཅིག་པ་ཡིན་ནོ། །ཐོད་བརྒལ་ལ་སྐྱེ་བ་ནི་སྔོན་གྱི་སྦྱངས་པ་ཆེ་ཆུང་གི་དབང་གིས།
སྒོམ་མེད་མ་གཏོགས་པའི་རྣལ་འབྱོར་ལྷག་མ་གསུམ་པོ་གང་རུང་ནས་ངེས་པ་མེད་པར་འཇུག་
ཅིང་། །མྱོང་བ་བརྟན་མི་བརྟན་གྱི་རྣམ་པ་གང་ཡང་ངེས་པ་མེད་པ་དང་། འཁྲུལ་ཞིག་ནམ་མཁའི་
རྣལ་འབྱོར་གྱི་གསུང་ནས། གོ་རིམ་ངེས་པ་མེད་པར་གང་ཐོད་ཐོད་དུ་བརྒལ་པས་ཐོད་བརྒལ་
ཞེས་བྱ་བ་ཡིན་ནོ།། །གསུང་ངོ་། །རིམ་སྐྱེས་པ་ནི་རྣལ་འབྱོར་བཞིའི་རྩེ་གཅིག་ཆུང་དུའམ། རྩེ་
གཅིག་ཉིད་ཀྱི་ནང་གསེས་ཀྱི་རྩེ་གཅིག་ནས་བརྩམ་སྟེ། རིམ་པ་ཇི་ལྟ་བ་བཞིན་དུ་རྒྱུད་ལ་སྐྱེ་བའི་
དབང་དུ་བྱས་པའོ། །དེ་དག་བརྟན་པ་མ་ཐོབ་དང་། །ཐོབ་དང་ཤིན་ཏུ་ཐོབ་རིམ་བཞིན། ཆུང་དུ་
འབྲིང་དང་ཆེན་པོ་སྟེ། །དབྱེ་བ་རྣམ་པ་བཅུ་གཉིས་བཤད། །རྣལ་འབྱོར་བཞི་པོ་དེ་དག་ཀྱང་
བརྟན་པ་མ་ཐོབ་པའི་གནས་སྐབས་དང་། ཅུང་ཟད་ཙམ་ཐོབ་པ་དང་། ཤིན་ཏུ་ཐོབ་པའི་གནས་
སྐབས་ཀྱི་དབྱེ་བས་ཆུང་འབྲིང་ཆེན་པོ་གསུམ་དུ་བཞག་པ་ཡིན་ནོ། །ཚུལ་འདི་དག་གི་མཚན་ཉིད་
ནི་གོང་མའི་གསུང་ལས་གསལ་བར་སྣང་བ་ཉིད་འགོད་པར་འདོད་མོད། འོན་ཀྱང་འདིར་ནི་ཡི་གེ་
མང་བས་འཇིགས་ནས་ཟུར་དུ་བཤད་པར་བྱའོ། །ཇི་སྐད་བཤད་པའི་རྣལ་འབྱོར་བཞི། །ཡོན་ཏན་
ཉིད་ཀྱི་རྗེས་འགྲོ་བས། །རྣམ་བཞི་རེ་རེའི་དབྱེ་བ་ཡང་། །བཞི་བཞི་བཅུ་དྲུག་དག་ཏུ་གནས།
།རྣལ་འབྱོར་བཞི་རེ་རེ་ལའང་ནང་ཚན་དུ་བཞི་བཞིར་དབྱེ་བ་ནི། གོང་དུ་བཤད་པའི་རྣལ་འབྱོར་
བཞི་དང་། །ཡོན་ཏན་དབྱིབས་འདྲ་བའི་སྒོ་ནས་ཕྱེ་བ་སྟེ། འདིར་བཤད་ན་རྩེ་གཅིག་གི་རྩེ་

གཅིག་ནི། ། རྣམ་གཡེང་གི་རྟོག་པ་ཞི་བའི་ངང་དུ་རྩེ་གཅིག་ཏུ་གནས་པ་དེ་ཡིན། རྩེ་གཅིག་གི་
སྤྲོས་བྲལ་ནི་གནས་པ་དེའི་ངོས་ནས་མཚན་མའི་སྤྲོས་པ་མི་དམིགས་པ་དེ་ཡིན། ་རྩེ་གཅིག་གི་རོ་
གཅིག་ནི་ངོ་བོ་མི་རྟོག་པ་དང་། རྣམ་པ་བདེ་བ་དང་གསལ་བ་དེ་ལ།ཉམས་ཀྱི་བདེ་གསོལ་མི་
རྟོག་པ་གསུམ་རོ་གཅིག་ཏུ་འདྲེས་པ་དེ་ཡིན། ་རྩེ་གཅིག་གི་སྒོམ་མེད་ནི། དེ་ལ་བརྟན་པ་ཐོབ་
ནས་ཉིན་མཚན་འཁོར་ཡུག་ཏུ་སོང་བ་དེ་ཡིན་ནོ། །སྤྲོས་བྲལ་གྱི་རྩེ་གཅིག་ནི། གང་ཤར་གྱི་ངོ་བོ་
ལོ།ཡེང་དག་གི་དྲན་པ་མ་ཡེངས་པར་རྩེ་གཅིག་ཏུ་ལྟ་བ་དེ་ཡིན། སྤྲོས་བྲལ་གྱི་སྤྲོས་བྲལ་ནི།
བལྟས་པའི་ཚེ་ན་སྤྲོས་པའི་མཐའ་གང་དུ་ཡང་མ་གྲུབ་པ་དེ་ཡིན། སྤྲོས་བྲལ་གྱི་རོ་གཅིག་ནི།
ཐམས་ཅད་སྟོང་པ་ཉིད་ཀྱི་ངང་དུ་རོ་གཅིག་པ་དེ་ཡིན།སྤྲོས་བྲལ་གྱི་སྒོམ་མེད་ནི། དེ་ལ་བརྟན་པ་
ཐོབ་ནས་ཉིན་མཚན་ཁོར་ཡུག་ཏུ་སོང་བ་དེ་ཡིན། རོ་གཅིག་གི་རྩེ་གཅིག་ནི། སྣང་གྲགས་ཀྱི་
ཆོས་ཐམས་ཅད་མཉམ་པ་ཉིད་ཀྱི་ངང་དུ་སྒྲོ་འདོགས་ཆོད་པ་དེ་ཡིན། རོ་གཅིག་གི་སྤྲོས་བྲལ་ནི། ་
ཐ་དད་དམ་གཉིས་སུ་འཛིན་པའི་སྤྲོས་པ་ཐམས་ཅད་མཉམ་པ་ཉིད་དེའི་ངང་དུ་འབྲལ་བ་མེད་པ་དེ་
་ཡིན། རོ་གཅིག་གི་རོ་གཅིག་ནི། མཉམ་པ་ཉིད་དེས་ཆོས་ཐམས་ཅད་ལ་ལོངས་སྤྱོད་པའམ། ་
འཇུག་པའམ་ཐམས་ཅད་ལ་ཁྱབ་པར་རོལ་པ་དེ་ཡིན། རོ་གཅིག་གི་སྒོམ་མེད་ནི། དེ་ལ་བརྟན་པ་
ཐོབ་ནས་ཉིན་མཚན་ཁོར་ཡུག་ཏུ་སོང་བ་དེ་ཡིན་ནོ། །སྒོམ་མེད་ཀྱི་རྩེ་གཅིག་ནི། བསྒོམ་བྱ་སྒོམ་
བྱེད་དང་བྲལ་བའི་ངང་ལ་རྩེ་གཅིག་ཏུ་མཉམ་པར་བཞག་པ་དེ་ཡིན།།སྒོམ་མེད་ཀྱི་སྤྲོས་བྲལ་ནི། །
བློ་ལས་འདས་ཏེ་བློའི་སྤྲོས་པ་ཐམས་ཅད་ལས་གྲོལ་བ་དེ་ཡིན། སྒོམ་མེད་ཀྱི་རོ་གཅིག་ནི། སྲིད་
པ་དང་ཞི་བ་ཐམས་ཅད་སྒོམ་མེད་དེའི་དབྱིངས་སུ་རོ་གཅིག་པ་དེ་ལས་དབྱེ་རྒྱུ་རྡུལ་ཙམ་ཡང་མེད་
པ་དེ་ཡིན། སྒོམ་མེད་ཀྱི་སྒོམ་མེད་ནི། ་དེ་ལ་བརྟན་པ་ཐོབ་པ་དེ་ཡིན་ཏེ། ་རོ་གཅིག་མན་ཆད་ཀྱི་
བརྟན་པ་ཐོབ་པ་ནི། གནས་སྐབས་ཀྱི་མཉམ་རྗེས་འདྲེས་པ་ཡིན་ལ། སྒོམ་མེད་ཀྱི་བརྟན་པ་ཐོབ་
པ་ནི། མཐར་ཐུག་གི་མཉམ་རྗེས་འདྲེས་པའོ། །དཔེར་ན་བསྐྱེད་རིམ་ལ་བརྟན་པ་ཐོབ་པ་དང་།
་རྫོགས་རིམ་ལ་བརྟན་པ་ཐོབ་པ་ལྟ་བུའོ། །ཞེས་དཔལ་རྒྱལ་བའི་དབང་པོའི་ཞབས་ཀྱིས་བཤད་དོ།
ངོ་མཐོང་རྣམ་རྟོག་སྒོམ་དུ་ཤར།་རྩལ་རྫོགས་ཡོན་ཏན་སྐྱེས་པ་དང་། །ཀུན་རྫོབ་བྱན་ཚུད་
གཟུགས་ཀྱི་སྐུའི། །ས་བོན་ཐེབས་དང་མ་ཐེབས་དབྱེ། །དེ་ལྟར་ནི་རྣལ་འབྱོར་བཞི་རེ་རེ་ལ།
ཆུང་འབྲིང་ཆེན་པོའི་དབྱེ་བས། ངོ་བོ་མཐོང་མ་མཐོང་། རྣམ་རྟོག་སྒོམ་དུ་ཤར་མ་ཤར། རྩལ་

་རྫོགས་མ་རྫོགས། ཡོན་ཏན་སྐྱེས་མ་སྐྱེས། ཀུན་རྫོབ་ལ་བྱན་ཚུད་མ་ཚུད། གཟུགས་སྐུའི་ས་
བོན་ཐེབས་མ་ཐེབས། ཟུང་དུ་ཚུད་མ་ཚུད་ཀྱི་དགོངས་པ་ལེན་པའི་ཚུལ་ཡང་ཟུར་དུ་བཤད་པར་
བྱའོ། །རྣལ་འབྱོར་བཞི་པོ་དེ་དག་ལས། རྩེ་གཅིག་ནི་བདེ་སྟོང་གཙོ་བོར་གྱུར་པའི་ཏིང་ངེ་འཛིན་
དང༌། སྤྲོས་བྲལ་ནི་གསལ་སྟོང་གཙོ་བོར་གྱུར་པའི་ཏིང་ངེ་འཛིན་དང་། རོ་གཅིག་ནི་སྣང་སྟོང་གཙོ་
བོར་གྱུར་པའི་ཏིང་ངེ་འཛིན་དང་། སྒོམ་མེད་ནི་རིག་སྟོང་གཙོ་བོར་གྱུར་པའི་ཏིང་ངེ་འཛིན་ཡིན་ནོ།
།རྩེ་གཅིག་ནི་ལྟེ་བར་རླུང་སེམས་ཟིན་པ་ལ་ལས་གཙོ་བོར་སྐྱེ་སྟེ།ཞུ་བདེ་ལྷན་ཅིག་སྐྱེས་པའི་ངོ་
བོར་གྱུར་པ་ཡིན་ནོ། །སྤྲོས་བྲལ་ནི་སྙིང་གའི་མི་ཤིགས་པ་ལ་རླུང་སེམས་ཟིན་པ་ལས་གཙོ་བོར་སྐྱེ་
སྟེ། རང་བཞིན་ལྷན་ཅིག་སྐྱེས་པའི་ངོ་བོ་ཉིད་ཡིན་པའི་ཕྱིར་རོ། །རོ་གཅིག་ནི་མགྲིན་པར་རླུང་
སེམས་ཟིན་པ་ལས་གཙོ་བོར་སྐྱེ་སྟེ། ཡུལ་ཡུལ་ཅན་གྱི་འཇུག་པ་རང་སར་གྲོལ། སློབ་པའི་ཟུང་
འཇུག་གི་ངོ་བོ་ཉིད་དུ་གྱུར་པའི་ཕྱིར་རོ། །སྒོམ་མེད་ནི་སྤྱི་བོར་རླུང་སེམས་ཟིན་པ་ལས་གཙོ་བོར་
སྐྱེ་སྟེ། གོ་འཕང་མཐར་ཐུག་པ་མི་སློབ་པའི་ཟུང་འཇུག་གི་ངོ་བོ་ཉིད་དུ་གྱུར་པའི་ཕྱིར་རོ། །ཞེས་
མི་ཕམ་རྒྱལ་བའི་དབང་པོས་སོ། །གཞན་ཡང་རླུང་དབུ་མར་ཞུགས་གནས་ཐིམ་གསུམ་ལས།
ས་ཆུ་ལ་ཐིམ་པ་ལ་སོགས་པའི་རྟགས་བཅུ་ནི། ཐབས་ལམ་པ་ལྟར་ན་རླུང་དབུ་མར་ཞུགས་པའི་
རྟགས་ཡིན། གྲོལ་ལམ་པ་ལྟར་ན། རྩེ་གཅིག་ལ་གོ་བ་ཉམས་མྱོང་རྟོགས་པ་གསུམ་ཡོད་པའི་རྩེ་
གཅིག་གི་ཉམས་ཡིན། རྟགས་བཅུའི་རྗེས་ལ་འཆར་བའི་རྟགས་ཅན་རང་བཞིན་འོད་གསལ་གྱི་
སྣང་བ་ནི། ཐབས་ལམ་པ་ལྟར་ན། རླུང་དབུ་མར་གནས་པའི་ཉམས་ཡིན་ལ། གྲོལ་ལམ་པ་ལྟར་
ན། སྤྲོས་བྲལ་གྱི་ཉམས་ཡིན། རེ་ཁཱ་ནག་པོའི་མཚན་མ་མཐོང་བ་ནི། རླུང་གི་རྒྱུ་བ་ཉི་ཁྲི་ཆིག་
སྟོང་དྲུག་བརྒྱ་དག་པའི་སྐབས་ཡིན་པས། ཐབས་ལམ་པ་ལྟར་ན་རླུང་དབུ་མར་ཐིམ་པའི་སྐབས་
ཡིན། གྲོལ་ལམ་པ་ལྟར་ན་དུ་མ་རོ་གཅིག་གི་ཉམས་ཡིན། འདི་ཕན་ཆད་ནས་དབུ་མ་ཡང་
གནས་པའི་རྩ་དབུ་མ་ལས་འདས་ནས། དག་པ་ཡེ་ཤེས་ཀྱི་དབུ་མ་ཡིན་ཅིང་། གྲོལ་ལམ་པ་
ལྟར་ན་དྲེན་པ་དག་པ་དང་མྱོང་བ་དག་པའི་སྐབས་ཡིན་པས།རོ་གཅིག་དུ་མར་ཤེར་བ་དང་།
སྒོམ་མེད་ཀྱི་རྣལ་འབྱོར་གཉིས་གཅིག་ལ།དེ་ཡིན་ན་རོ་གཅིག་སྒོམ་མེད་དུ་ཤར་བ་ཞེས་རིགས་
ཀྱི།རོ་གཅིག་དུ་མར་ཤར་བ་ཞེས་མི་རིགས་སོ་ཞེ་ན། ་ཇི་ལྟ་བའི་ཆ་ནས། སྒོམ་མེད་ཡིན་ཡང་།
ཇི་སྙེད་པའི་ཆ་ནས་དུ་མར་འཆར་བ་ཡིན་པས་འགལ་བའི་དྲི་མ་ཙམ་ཡང་མེད་ཅིང་། སྤངས་པའི་

ཆ་ནས་སྒོམ་མེད་དང་། རྟོགས་པའི་ཆ་ནས་རྣམ་མཁྱེན་དུ་བཞག་གོ་།ཞེས་བྱ་བ་ཡོང་གསུངས་
སོ། །ཡང་རྩེ་གཅིག་གི་རྣལ་འབྱོར་ནི་ལུས་གནད་གཙོ་ཆེ་སྟེ། ལུས་མཉམ་བཞག་དང་མ་བྲལ་ན།
སེམས་རྩེ་གཅིག་ཏུ་གནས་པས་སོ། །སྤྲོས་བྲལ་གྱི་རྣལ་འབྱོར་ནི། རླུང་གི་གནད་གཙོ་ཆེ་སྟེ།
རླུང་སེམས་དབུ་མར་ཚུད་པས་གཟུང་འཛིན་གྱི་སྤྲོས་པ་དང་བྲལ་བས་སོ། །རོ་གཅིག་གི་རྣལ་
འབྱོར་ནི། སེམས་ཀྱི་གནད་གཙོ་ཆེ་སྟེ། སེམས་སོ་མར་བཞག་པས་འཁོར་འདས་རོ་མཉམ་དུ་
འཆར་བས་སོ། །སྒོམ་མེད་ནི་ཆ་མཉམ་པས་ཏེ་སྒོ་གསུམ་བྱ་རྩོལ་དང་བྲལ་བས་ཐ་དད་དུ་འཛིན་
པ་དང་བྲལ་བའོ་གསུང་ངོ་། །རྩེ་གཅིག་གི་སྐབས་ཀྱི་དྲན་པ་ནི་གཟུང་དྲན་ནམ་རྩོལ་བྱས་ཀྱི་དྲན་
པ་དང་། སྤྲོས་བྲལ་མན་ཆད་ཀྱི་དྲན་པ་ནི། རྩོལ་མེད་ཀྱི་དྲན་པའམ་ཡང་དག་པའི་དྲན་པ་ཡིན་
ལ། དྲན་མི་དྲན་གཉིས་ཀྱིས་ཕྱེ་བའི་སྔ་མ་དྲན་པ་དང་། ཕྱི་མ་དྲན་མེད་དུ་ཁོ་བོ་འདོད་དོ། །སྤྲོས་
པས་ཆོག་གོ །ད་ནི་ས་ལམ་གྱི་དྲོད་རྟགས་འབྱེད་པའི་རྣལ་འབྱོར་བཞི་བཤད་པར་བྱ་སྟེ། རྩེ་
གཅིག་སྦྱོར་ལམ་སྤྲོས་བྲལ་གང་། །མཐོང་ལམ་རོ་གཅིག་སྒོམ་ལམ་སྟེ། །མི་སློབ་ལམ་ནི་བསྒོམ་
མེད་དུ། །དོན་དམ་གཟིགས་པ་རྣམས་ཀྱིས་གསུངས། །རྩེ་གཅིག་གི་རྣལ་འབྱོར་ནི་སྦྱོར་བའི་
ལམ། སྤྲོས་བྲེལ་ནི་མཐོང་བའི་ལམ། རོ་གཅིག་ནི་སྒོམ་པའི་ལམ། མི་སློབ་ལམ་ནི་སྒོམ་མེད་དུ་
ཤེས་པར་བྱའོ། །ཆོས་ཀྱི་རྗེ་གཙང་པས། རྩེ་གཅིག་སྦྱོར་ལམ། སྤྲོས་བྲལ་ས་དང་པོ་ནས་ས་
བདུན་པའི་བར། རོ་གཅིག་དག་པ་ས་གསུམ་སྒོམ་མེད་ནི་མི་སློབ་པའི་ལམ་དང་སྦྱོར་བར་མཛད་
དོ། །དེ་ཡང་རྩེ་གཅིག་འཇིག་རྟེན་པའི་ལམ་དུ་ངེས་པས་མི་མཐུན་པ་མེད་ལ། སྤྲོས་བྲལ་ནས་
མཉམ་བཞག་གི་ངོ་བོ་མི་འགྱུར་ཞིང་། གོམས་པ་བརྟན་མི་བརྟན་གྱིས་མཉམ་བཞག་ལ་གནས་
པ་ཡུན་རིང་ཐུང་གི་ཁྱད་པར་ཙམ་དུ་ཟད་པས་རོ་གཅིག་རྒྱ་ཆེར་བྱེད་པ་དང་། སྤྲོས་བྲལ་རྒྱ་ཆེར་
བྱེད་པ་དང་། སྒོམ་མེད་ལའང་དབྱེ་བ་བཤད་པས་རྒྱ་ཆེ་ཆུང་ཙམ་མི་མཐུན་པ་བཤད་ཀྱང་འགལ་
བ་ཡོད་པ་མ་ཡིན་ནོ། །ཇི་ལྟར་ངེས་འབྱེད་ཡན་ལག་ནི། །བཅུ་གཉིས་དེ་བཞིན་རྩེ་གཅིག་གོ །རྩེ་
གཅིག་ནི་སྦྱོར་ལམ་གྱི་ངོ་བོར་གྱུར་པ་ཡིན་ལ། །དེ་ཡང་སྤུ་རིས་མ་འདྲེས་པར་སོ་སོར་རྣམ་པར་
འབྱེད་པའི་ངེས་པར་འབྱེད་པའི་ཆ་དང་མཐུན་པ་ཡིན་ནོ། །དེ་དག་རེ་རེ་ལའང་། ཆུང་ངུ་དང་འབྲིང་
དང་ཆེན་པོའི་དབྱེ་བས། སྦྱོར་ལམ་བཞི་གསུམ་བཅུ་གཉིས་སུ་འཇོག་པ་བཞིན། འདིར་ཡང་རྩེ་
གཅིག་ཉིད་ལ་རྣལ་འབྱོར་བཞི་གསུམ་བཅུ་གཉིས་སུ་དབྱེ་བའོ། །དེ་ཡང་རྩེ་གཅིག་དང་དྲོད་སྦྱོར་

བའི་ཚུལ་ནི། མེ་ཡི་སྔ་རྟགས་དུ་བ་འབྱུང་བ་ལྟར། ཉམས་དང་པོར་འཆར་སེམས་ལ་བདེ་གསལ་
མི་རྟོག་པའི་དྲོད་ཚད་རྙེད་པའོ། །སྤྲོས་བྲལ་དང་རྩེ་མོ་སྦྱོར་ཚུལ་ནི། རྩེ་མོ་ཐོབ་པས་དགེ་རྩ་མི་
འཆད་པ་ལྟར། སྐྱེ་བ་མེད་ལས་ཐམས་ཅད་སྐྱེ། ཞེས་འདོན་པ་བསྒྱུར་ཏེ། མདོ་ལས། སྟོང་པ་
ཉིད་ཆོས་ཐམས་ཅད་ཀྱི་གཞི་དང་གནས་དང་རྟེན་དུ་གསུངས་པ་དེ་ཉིད་ཡིན་ནོ། །བཟོད་པ་དང་དུ་
མ་རོ་གཅིག་གི་རྣལ་འབྱོར་སྦྱོར་བའི་ཚུལ་ནི། གཟུགས་ལ་སོགས་ཆོས་ཐམས་ཅད་འདུ་འགོད་
གནས་པ་དང་། སྣང་བ་ལ་བླང་དོར་དུ་མི་བྱེད་ཅིང་། རྐྱེན་གྱིས་མི་གཡོ་བས་བཟོད་པ་ཐོབ་པ་
ཞེས་བྱའོ། །སྒོམ་མེད་དང་ཆོས་མཆོག་སྦྱོར་བའི་ཚུལ་ནི་ཏིང་ངེ་འཛིན་རབ་ཏུ་གྱུར་པས་སེམས་
པ་ཀུན་ནས་གནས་པ་དེའི་ཚེའི་ཚད་འཛིན་པ་ཐམས་ཅད་དང་བྲལ་བས། སོ་སོ་སྐྱེ་བོའི་བློས་མཉམ་
པར་འཇོག་པ་ལ། དེའི་གོང་ན་གཞན་མེད་པའི་ཕྱིར་ཆོས་མཆོག་ཅེས་བྱའོ་རྒྱལ་དབང་རྗེས་སོ།
།ཐུན་མོང་མིན་པའི་ངེས་འབྱེད་བཞིས། རྣལ་འབྱོར་བཞི་ཀ་བསྡུས་པ་ཡིན། རྩེ་གཅིག་ནི་རྣམ་
པར་མི་རྟོག་པའི་ཡེ་ཤེས་སྐྱེ་བའི་སྔ་ལྟས་ཡིན་པས་ན་དྲོད། སྤྲོས་བྲལ་ནི་ཟག་པ་མེད་པའི་དགེ་བ་
མཐའ་དག་ཡོད་པའི་ཕྱིར་རྩེ་མོ། རོ་གཅིག་ནི་འགལ་རྐྱེན་མཐའ་དག་གྲོགས་སུ་འཆར་ཞིང་།
།བཟོད་པར་ནུས་པས་བཟོད་པ། སྒོམ་མེད་ནི་འཇིག་རྟེན་དང་འཇིག་རྟེན་ལས་འདས་པའི་ཆོས་
ཐམས་ཅད་ཀྱི་མཆོག་ཡིན་པས་ཆོས་མཆོག་སྟེ། ཐུན་མོང་མ་ཡིན་པའི་ངེས་འབྱེད་ཡན་ལག་བཞི་
པོ་འདི་ཡང་། ཨཱ་ལི་ཀཱ་ལི་ཆུ་ཀླུང་ཆེན་པོའི་རྒྱུད་ལས་གསལ་བར་གསུངས་ཏེ། འདི་ནི་ལམ་
མཐའ་དག་ལ་སྦྱོར་བའི་ལམ་གྱི་མིང་གིས་བཏགས་པ་ཙམ་ཡིན་ནོ། །མ་གྲུབ་པ་དང་གྲུབ་པ་དང་།
།གྲུབ་པའང་ཆུང་འབྲིང་ཆེན་པོ་ཡི།།ས་མཚམས་རྣམ་པ་བཞིར་ཕྱེ་བ། །རྫོགས་སངས་རྒྱས་ཀྱིས་
རྒྱ་ཆེར་བཤད། །མདོ་སྡེ་རྒྱན་ལས། ས་རྣམས་དག་ཀྱང་མ་གྲུབ་དང་། །གྲུབ་པ་དག་ཏུ་ཡང་
དག་བརྗོད། །ཅེས་པ་ལས། ཚོགས་སྦྱོར་ནི་འཇིག་རྟེན་པའི་ལམ་ཡིན་པས་མ་གྲུབ་པ་ཡིན་ཅིང་།
དེ་ཡན་ཆད་ནི་འཇིག་རྟེན་ལས་འདས་པ་ཡིན་པའི་ཕྱིར་གྲུབ་པ་ཞེས་བརྗོད་དོ། །ཡང་། གྲུབ་པ་
དག་ཀྱང་མ་གྲུབ་དང་། །གྲུབ་པ་དག་ཏུ་ཡང་དག་བརྗོད། །ས་བདུན་པ་མན་ཆད་ནི་མི་བརྟན་
པའི་ཕྱིར་མ་གྲུབ་པ་ཞེས་བྱ་ལ། དག་པ་ས་གསུམ་ནི་བརྟན་པའི་ལམ་ཡིན་པའི་ཕྱིར་གྲུབ་པ་ཞེས་
བརྗོད་དོ། །ཡང་། ་ས་དང་ལམ་ཞེས་པ་ལ་ལམ་ཐུན་མོང་བ་དང་ཐུན་མོང་མ་ཡིན་པ་གཉིས་སུ་
ཡོད་ལ།།ཐུན་མོང་པའི་ལམ་ཐམས་ཅད་ཞི་གནས་དང་ལྷག་མཐོང་གཉིས་སུ་བསྡུས་ནས་དེ་དག་

ཀྱང་རིམ་པ་ལྟར་རྩེ་གཅིག་དང་སྤྲོས་བྲལ་ཡིན་ཞིང་། ཐུན་མོང་མ་ཡིན་པའི་ལམ་ཐམས་ཅད་སློབ་
པའི་ཟུང་འཇུག་དང་། མི་སློབ་པའི་ཟུང་འཇུག་གཉིས་སུ་བསྡུས་ནས། དེ་དག་ཀྱང་རིམ་པ་བཞིན་
དུ་རོ་གཅིག་དང་། སྒོམ་མེད་གཉིས་ཡིན་ནོ། །ཐུན་མོང་གི་ལམ་ཉིད་ལ་རྣལ་འབྱོར་བཞིར་
གསུངས་པ་ནི།། ལངྐར་གཤེགས་པ་ལས་གསུངས་པའི་བྱིས་པ་ཉེ་བར་སྤྱོད་པའི་བསམ་གཏན་ནི་
རྩེ་གཅིག་གི་རྣལ་འབྱོར། དོན་རབ་ཏུ་འབྱེད་པའི་བསམ་གཏན་ནི་སྤྲོས་བྲལ་གྱི་རྣལ་འབྱོར། དེ་
བཞིན་ཉིད་ལ་དམིགས་པའི་བསམ་གཏན་ནི་རོ་གཅིག་གི་རྣལ་འབྱོར། དེ་བཞིན་གཤེགས་པའི་
བསམ་གཏན་ནི་སྒོམ་མེད་ཀྱི་རྣལ་འབྱོར།སྔགས་ཀྱི་ཐེག་པ་འབའ་ཞིག་ནས་བཤད་པའི་རྣལ་
འབྱོར་བཞི་ནི།གཤིན་རྗེ་གཤེད་ཀྱི་རྣལ་འབྱོར་བཞིའི་རིམ་པ་ལ་སོགས་ནས་གསལ་བར་འབྱུང་
ཏེ།་ལས་དང་པོ་པའི་རྣལ་འབྱོར་ནི་རྩེ་གཅིག་གི་རྣལ་འབྱོར། ཡེ་ཤེས་ཅུང་ཟད་སྐྱེས་པའི་རྣལ་
འབྱོར་ནི་སྤྲོས་བྲལ་གྱི་རྣལ་འབྱོར། ཡེ་ཤེས་ལ་དབང་བའི་རྣལ་འབྱོར་ནི་རོ་གཅིག་གི་རྣལ་འབྱོར།
ཡེ་ཤེས་ལ་ཡང་དག་པར་དབང་བའི་རྣལ་འབྱོར་ནི། སྒོམ་མེད་ཀྱི་རྣལ་འབྱོར་རོ། །དེ་དག་ནི་དུས་
ཀྱི་འཁོར་ལོ་ནས། །ལས་དང་པོ་པ་དང་། ། རྣལ་འབྱོར་པ་དང་།་གྲུབ་པ་དང་། ཐམས་ཅད་
མཁྱེན་པའི་སྤྱོད་པ་ཞེས་ས་མཚམས་བཞིར་བཤད་པ་དང་ཡང་མཐུན་ནོ། །སྤྱོད་པ་བཞི་དང་སྦྱར་
་ན། རྩེ་གཅིག་ནི་ཀུན་ཏུ་བཟང་པོའི་སྤྱོད་པ་དང་སྦྱར་སྟེ། གང་ཡིད་ལ་མི་བྱེད་པའི་ཆོས་ནི་དགེ་
བའོ། །ཞེས་པ་ལྟར། སྒོ་གསུམ་བྱ་རྩོལ་གྱིས་མ་བསླད་པ་ནི། ཀུན་ནས་དགེ་བ་བཟང་པོའི་དོན་
ཏེ། སྔགས་ཀྱི་སྤྱོད་པ་ཐམས་ཅད་ཀྱི་རྩ་བ་ཡིན་ནོ། །སྤྲོས་བྲལ་ནི་གསཾང་བའི་སྤྱོད་པ་དང་སྦྱོར་ཏེ།
ནང་དུ་སེམས་ཉིད་སྤྲོས་པ་ཐམས་ཅད་དང་བྲལ་བར་རྟོགས་པས། ཕྱི་རོལ་ཏུ་ལྷ་འདྲེ་ལ་སོགས་པ་
ལ་བདེན་འཛིན་དམིགས་གཏད་ཞིག་པ་དང་། སྟོང་པ་ཉིད་ཀྱི་རྩལ་གྱིས་དངོས་འཛིན་སྤོང་ཞིང་
གདངས་བདེ་བར་འཆར་བ་ཡིན་ནོ། ་།རོ་གཅིག་ནི་རིག་པ་བརྟུལ་ཞུགས་ཞེས་པ་ཚོགས་ཀྱི་སྤྱོད་།
པ་དང་སྦྱོར་ཏེ། རྐྱེན་བཟང་ངན་མེད་པར་མི་སློང་བར་ལམ་དུ་ཁྱེར་བའི་སྒོ་ནས་སོ། །སྒོམ་མེད་ནི་
ཕྱོགས་ལས་རྣམ་པར་རྒྱལ་བའི་སྤྱོད་པ་དང་སྦྱོར་ཏེ།གཟུང་བ་དང་འཛིན་པའམ། ་འཁོར་བ་དང་
མྱ་ངན་ལས་འདས་པའི་ཕྱོགས་ཐམས་ཅད་ལས་རྣམ་པར་རྒྱལ་བའི་སྒོ་ནས་བཞག་པ་ཡིན་ནོ།
ཏིང་ངེ་འཛིན་བཞི་དང་སྦྱར་བ་ལ། རྩེ་གཅིག་དང་སེང་གེ་རྣམ་པར་བསྒྱིངས་པའི་ཏིང་ངེ་འཛིན་
སྦྱོར་བའི་ཚུལ་ནི། ཇི་ལྟར་རི་དྭགས་ཀྱི་རྒྱལ་པོ་སེང་གེས། གཅན་གཟན་གཞན་ཐམས་ཅད་ཟིལ་

གྱིས་གནོན་པ་སྟར། ཉོན་མོངས་པ་དང་། རྣམ་པར་རྟོག་པ་ཐམས་ཅད་ཀྱིས་མི་བརྫི་བའོ། །སྤྲོས་
བྲལ་དང་སྒྱུ་མ་ལྟ་བུའི་ཏིང་ངེ་འཛིན་སྦྱོར་བའི་ཚུལ་ནི། ཇི་ལྟར་སྒྱུ་མ་མཁན་གྱིས་རྟ་དང་གླང་པོ་ལ་
སོགས་པ་སྣ་ཚོགས་པ་སྤྲུལ་ཡང་། །སྣང་དུས་ཉིད་ནས་བདེན་པར་མེད་པ་བཞིན་དུ། ་།སྤྲོས་བྲེལ་
གྱི་རྣལ་འབྱོར་འདིས་ཀྱང་ཆོས་ཐམས་ཅད་རང་བཞིན་མེད་པར་རྟོགས་པའོ། །རོ་གཅིག་དང་
དཔའ་བར་འགྲོ་བའི་ཏིང་ངེ་འཛིན་སྦྱོར་བའི་ཚུལ་ནི། ཇི་ལྟར་གཡུལ་དུ་ཞུགས་པའི་དཔའ་བོས་
དགྲ་སྡེ་རྣམས་རང་གི་སྲིད་དུ་ཆོད་པ་ན་དཔའ་བར་འགྲོ་བ་བཞིན་དུ། རོ་གཅིག་གི་རྣལ་འབྱོར་
འདིས་ཀྱང་མི་མཐུན་པའི་ཕྱོགས་ཐམས་ཅད་སྲིད་དུ་ཆོད་པས་དཔའ་བར་འགྲོ་བའོ། །སྒོམ་མེད་
དང་རྡོ་རྗེ་ལྟ་བུའི་ཏིང་འཛིན་སྦྱོར་བའི་ཚུལ་ནི། ཇི་ལྟར་རྫས་ཀྱི་རྡོ་རྗེ་ཕ་ལམ་ཞེས་བྱ་བ། དངོས་
པོ་ཐམས་ཅད་ཕྱེ་མར་བྱེད་ཅིང་། རང་གི་ངོ་བོ་གང་གིས་ཀྱང་གཅོད་པ་དང་། གཞིག་པར་མི་ནུས་
པ་བཞིན་དུ། སྒོམ་མེད་ཀྱི་རྣལ་འབྱོར་འདིས་ཀྱང་། ་འཁྲུལ་པ་མཐའ་དག་འཇོམས་པར་བྱེད་
ཀྱང། རང་གི་ངོ་བོ་ལ་ནམ་དུ་ཡང་འཁྲུལ་པས་གློགས་རྙེད་པ་མི་སྲིད་དོ། །དབང་བཞི་དང་སྦྱོར་
བའི་ཚུལ་ནི། བུམ་དབང་གི་དབང་དོན་ནི། ཐ་མལ་གྱི་སྣང་ཞེན་གྱིས་དབེན་ཞིང་། དག་པ་ལྷའི་
འཁོར་ལོ་ལ་རྩེ་གཅིག་པ་ཡིན་ལ། རྩེ་གཅིག་གིས་ཀྱང་ཕྲ་རགས་ཀྱི་རྟོགས་པས་དབེན་ཞིང་
སེམས་རྩེ་གཅིག་ཏུ་གནས་པ་ཡིན་ནོ། །གསང་དབང་གི་དབང་དོན་ནི། རླུང་སེམས་འཇུག་པ་
གཅིག་པའི་གནད་ཀྱིས།། རང་བཞིན་བརྒྱད་ཅུའི་རྟོག་པ་འོགག་པ་ཡིན་ལ། སྤྲོས་བྲལ་གྱིས་ཀྱང་
གཟུང་འཛིན་གྱི་རྟོག་པ་དབྱིངས་སུ་དག་པར་བྱེད་པ་ཡིན་ནོ། །ཤེས་རབ་ཡེ་ཤེས་ཀྱི་དབང་དོན་ནི། །
བདེ་སྟོང་དང་། གསལ་སྟོང་ལ་སོགས་པ་ཆོས་ཐམས་ཅད་ཟུང་དུ་འཇུག་པ་ཡིན་ལ། རོ་གཅིག་
གིས་ཀྱང་ཆོས་ཐམས་ཅད་ཆབ་རོམ་ཆུར་ཞུ་བ་ལྟར་རོ་གཅིག་པ་ཡིན་ནོ། །དབང་བཞི་པའི་དབང་
དོན་ནི། ཆོས་ཐམས་ཅད་ཆུ་དང་རླབས་ལྟར་རྟོགས་པས་ཐ་དད་དུ་འཛིན་པའི་དྲི་མ་སྦྱོང་བར་བྱེད་
པ་ཡིན་ལ། སྒོམ་མེད་ཀྱིས་ཀྱང་བསྒོམ་བྱ་སྒོམ་བྱེད་དང་བྲལ་བའི་སྒོ་ནས་འཁོར་འདས་གཉིས་
གཅིག་ཏུ་རྟོགས་པའོ་གསུང་ངོ་། །བདེ་གསལ་མི་རྟོག་པའི་ཏིང་ངེ་འཛིན་དང་ལྡན་པས་རྩེ་གཅིག་
དང་དགའ་བའི་ཡེ་ཤེས་སྦྱོར། ཆོས་ཉིད་ཀྱི་བདེན་པ་མངོན་སུམ་དུ་མཐོང་བས། སྔོན་མེད་པའི་
དགའ་བ་ཁྱད་པར་ཅན་མཐོང་བས་ན་སྤྲོས་བྲལ་དང་མཆོག་དགའི་ཡེ་ཤེས་སྦྱོར། ཟག་པ་མེད་
པའི་བདེ་བ་ཁྱད་པར་ཅན་གྱི་ཡོ་ལང་དུ་འཆར་བས། རོ་གཅིག་དང་དགའ་བྲལ་གྱི་ཡེ་ཤེས་སྦྱོར། ་

དེ་ལྟ་བུ་ཡང་ཆེད་དུ་བྱས་པ་མ་ཡིན། བློས་བཅོས་པ་མ་ཡིན། གདོད་མ་ནས་ལྷན་ཅིག་སྐྱེས་པ་
ཡིན་པའམ། ཟག་པ་མེད་པའི་བདེ་བ་ཆེན་པོ་ཉིད་ཆོས་ཐམས་ཅད་དུ་འཆར་བས། སྒོམ་མེད་དང་
ལྷན་ཅིག་སྐྱེས་པའི་དགའ་བའི་ཡེ་ཤེས་སྦྱོར། ཡང་མི་རྟོག་པ་དང་པོར་སྐྱེ་བས་རྩེ་གཅིག་དང་སྟོང་
པ་སྦྱོར། ཡང་དག་པ་ཡེ་ཤེས་དང་འཇུག་པ་ཐོབ་པས་སྤྲོས་བྲལ་དང་སྟོང་པ་ཆེན་པོ་སྦྱོར། དེའི་
རྩལ་ལེགས་པར་ཕྱིན་པས་རོ་གཅིག་དང་ཤིན་ཏུ་སྟོང་པ་སྦྱོར། འཁོར་འདས་ཀྱི་ཆོས་མ་ལུས་པར་
རྫོགས་པས། སྒོམ་མེད་དང་ཐམས་ཅད་སྟོང་པ་སྦྱར་བར་བྱའོ། །སྤྲོས་པས་ཆོག་གོ །ད་ནི་འབྲས་
བུ་མངོན་དུ་གྱུར་པའི་རྣལ་འབྱོར་བཞི་གཏན་ལ་དབབ་པར་འདོད་ནས། རྟག་ཏུ་ཆོས་ཀྱི་སྐུ་ཉིད་
ལས། །མི་གཡོ་རྩེ་གཅིག་དེ་ཉིད་ཀྱང་། །སྒྲིབ་པ་ཀུན་ལས་རྣམ་གྲོལ་བ། །སྤྲོས་བྲལ་དེ་ལས་
གཞན་གྱི་དོན། །མཛད་པར་སྣང་བ་རོ་གཅིག་སྟེ། །དེ་ཡང་ཐོག་མ་ཐ་མེད་པས། །སྒོམ་མེད་ཉིད་
དུ་བཤད་པ་གང་། །འབྲས་བུ་མངོན་དུ་གྱུར་པ་ཡི། །རྣལ་འབྱོར་རྣམ་པ་བཞིར་བརྗོད་དོ། །འདི་
ལ་དཔལ་རྒྱལ་བའི་དབང་པོའི་ཞབས་ཀྱིས། ཉམས་སུ་བླངས་པའི་སེམས་ལ་སྐུ་གསུམ་གྱི་རྒྱལ་
སྲིད་ཐོབ་པར་འགྱུར་ཏེ། དེ་ལས་ནམ་དུ་ཡང་མི་གཡོ་བ་ནི་རྩེ་གཅིག །ཉེས་པའི་སྐྱོན་ཟད་པ་སྤྲོས་
བྲལ། གསེར་གླིང་ནས་རྡོ་བ་མི་རྙེད་པ་ལྟར་དག་པ་རབ་འབྱམས་འབའ་ཞིག་སྣང་བ་ནི་རོ་གཅིག
།མཉམ་པར་མ་བཞག་པ་མི་མངའ་བའམ། མཉམ་རྗེས་འདྲེས་པ་ནི། སྒོམ་མེད་ཡིན་ནོ་གསུངས་
ལ། ཁོ་བོ་ནི་ཞི་བ་ཆོས་ཀྱི་སྐུ་ཉག་གཅིག་པ་རྩེ་གཅིག །སེམས་སེམས་བྱུང་གི་རྒྱུ་བ་གཏན་
འགགས་ཤིང་སྒྲིབ་པ་གཉིས་ཀྱི་བུད་ཤིང་མ་ལུས་པ་བསྲེགས་པ་སྤྲོས་བྲལ། ཡིད་བཞིན་གྱི་ནོར་
བུའམ་དཔག་བསམ་གྱི་ཤིང་བཞིན་དུ། །སེམས་ཅན་གྱི་དོན་སྲིད་པ་ཇི་སྲིད་པར་སྤྲོས་པ་དང་བྲལ་
བ་དེ་ལས་མཛད་པར་སྣང་བ་ནི་རོ་གཅིག །དེ་ཉིད་ཐོག་མ་འདི་དང་། ཐ་མ་འདི་ཞེས་སུས་ཀྱང་
བསྟན་དུ་མེད་པ་ཉིད་ཀྱིས་བསྒོམ་དུ་མེད་པའོ། །དེ་སྐད་དུའང། ཤེས་བྱའི་བུད་ཤིང་སྐམ་པོ་མ་
ལུས་པ། །བསྲེགས་པས་ཞི་སྟེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད།
།སེམས་འགག་པ་དེ་སྐུ་ཡིས་མངོན་སུམ་མཛད། །ཅེས་བཤད་པ་བཞིན་ནོ། །ཡང་ན་རྒྱལ་བའི་
དབང་པོའི་ཞལ་སྔ་ནས། ཇི་སྐད་བཤད་པའི་རྣལ་འབྱོར་བཞི་ཡང་། ཐམས་ཅད་མཁྱེན་པའི་
གནས་སྐབས་ཏེ། སངས་རྒྱས་ཆོས་ཀྱི་སྐུ་ལས་མ་གཡོས་པའི་ཚེ་ན། རྒྱུད་བླ་མ་ལས། མི་གཡོ་
ཆོས་རྣམས་ཐམས་ཅད་ཀྱི། །རྩེ་གཅིག་ཕྱིར་ན་བསྟན་པ་ཉིད། །ཅེས་པ་ལྟ་བུ་རྩེ་གཅིག་གི་རྣལ་

འབྱོར། གཞན་གྱི་རྐྱེན་གྱིས་རྟོགས་མིན་པོ། །ཞེས་པ་ལྟ་བུ་སྤྲོས་བྲལ་གྱི་རྣལ་འབྱོར།་མཁྱེན་
པའི་སྐད་ཅིག་གཅིག་ཉིད་ལ།།ཤེས་བྱའི་དཀྱིལ་འཁོར་ཀུན་ཁྱབ་ཅིན།།ཞེས་པ་ལྟ་བུ་རོ་གཅིག་
གི་རྣལ་འབྱོར། འདུས་མ་བྱས་ཤིང་ལྷུན་གྱིས་གྲུབ། །ཅེས་པ་ལྟ་བུ་སྒོམ་མེད་ཀྱི་རྣལ་འབྱོར་གྱི་
དོན་ཏེ། ཆོས་ཐམས་ཅད་མངོན་པར་རྫོགས་པར་བྱང་ཆུབ་པས། རྣལ་འབྱོར་བཞི་མངོན་པར་
རྫོགས་ཤིང་བྱང་ཆུབ་ཅེས་བྱའོ། །དེ་ཡང་དུས་ཀྱི་འཁོར་ལོའི་རྒྱུད་ལས།་རྡོ་རྗེ་བཞི་དང་། མཁྱེན་
པ་བཞི་དང་། རྣམ་པར་ཐར་པ་བཞི་ལ་སོགས་པ་འབྲས་བུའི་ངོ་བོར་སྦྱར་ནས་གསུངས་པ་དང་
དོན་གཅིག་གོ །རྩེ་གཅིག་གི་དུས་སེམས་ཙམ་གྱི་ལྟ་བ་རྫོགས་པ་ཡིན་ཏེ། གཟུང་འཛིན་གཉིས་
སུ་རྣམ་པར་མི་རྟོག་པ་དང་། ་ཤེས་པ་རིག་ཅིང་གསལ་བ་དང་། དེའི་ཉམས་བདེ་བར་ཤར་བ་སྟེ།་
བདེ་གསལ་མི་རྟོག་པ་གསུམ་རྩེ་གཅིག་ཏུ་གནས་པ་ཡིན། སྤྲོས་བྲལ་གྱི་དུས་སུ་དབུ་མའི་ལྟ་བ་
་རྫོགས་པ་ཡིན་ཏེ། ཡོད་མེད་དང་། སྐྱེ་འགག་དང་། འགྲོ་འོང་དང་། རྟག་ཆད་དང་། གཅིག་
དང་དུ་མ་ལ་སོགས་པ་སྤྲོས་པ་ཐོམས་ཅད་དང་བྲལ་བར་སྒྲོ་འདོགས་ཆོད་པ་ཡིན་ནོ། །རོ་གཅིག་
གི་སྐབས་སུ་སློབ་པའི་ཟུང་འཇུག་གི་རྟོགས་པ་རྫོགས་པ་ཡིན་ཏེ། སྣང་སྲིད་འཁོར་འདས་ཀྱིས་
བསྡུས་པའི་ཆོས་ཐམས་ཅད་ལ་བསལ་བཞག་དང་། སྤང་བླང་དང་བྲི་གང་མེད་པར་རྟོགས་པ་
གཅིག་གི་སྟེང་དུ་རོ་མཉམ་པར་གྱུར་པ་ཡིན་ནོ། །སྒོམ་མེད་ཀྱི་དུས་སུ་མི་སློབ་པའི་ཟུང་འཇུག་གི་
་རྟོགས་པ་རྫོགས་པ་ཡིན་ཏེ། རྟོགས་བྱ་རྟོགས་བྱེད། བགྲོད་བྱ་བགྲོད་བྱེད། ཐོབ་བྱ་ཐོབ་བྱེད་ལ་
སོགས་པ་ཐམས་ཅད་དབྱིངས་སུ་དག་ནས། ཉམས་ལེན་གྱི་རྩོལ་བ་ཟད་ནས་ཆོས་སྐུའི་ཡེ་ཤེས་
གཅིག་ཏུ་གྱུར་པ་ཡིན་ནོ། །རྣལ་འབྱོར་དང་པོ་གཉིས་ནི། རྒྱུའི་ཐེག་པ་དང་། ཕྱི་མ་གཉིས་
འབྲས་བུའི་ཐེག་པ་དང་སྦྱར་ན། དང་པོ་གཉིས་སངས་རྒྱས་ཀྱི་དགོངས་པ་མངོན་དུ་བྱེད་པའི་ཞི་
གནས་དང་ལྷག་མཐོང་གཉིས་ཡིན་ཞིང་། ཕྱི་མ་གཉིས་སངས་རྒྱས་ཀྱི་དགོངས་པ་མངོན་དུ་བྱས་
པའི་འབྲས་བུ་ལམ་དུ་བྱེད་རྒྱུ། འབྲས་བུ་ལྷུན་གྲུབ་ཀྱི་ངོ་བོ་ལ་སློབ་པ་དང་མི་སློབ་པའི་བརྡས་
རྣམ་པར་དབྱེ་བ་ཡིན་ནོ། །དེའི་རྒྱུ་མཚན་གྱིས་དང་པོ་གཉིས་ལྟ་བ་དང་། ཕྱི་མ་གཉིས་ལ་ནི་
རྟོགས་པའི་ཁྱད་པར་ཡོད་དོ། །འོ་ན་རྣལ་འབྱོར་བཞི་རེ་རེ་ལ་ཉམས་རྟོགས་གོ་བ་གསུམ་དུ་འབྱེད་
པ་ཡོད་པ་མ་ཡིན་ནམ། ཕྱི་མ་གཉིས་འབའ་ཞིག་ལ་ཅིའི་ཕྱིར་རྟོགས་པའི་ཁྱད་པར་འཇོག་ཅེ་ན། །
ཕ་རོལ་ཏུ་ཕྱིན་པར་རྟོགས་པའི་རྣམ་གཞག་ཇི་སྙེད་གཅིག་གསུངས་པ་ཐམས་ཅད་ཚོང་པ་ཚོང་གི་

ཁེ་མཐོང་ནས་ཚོང་ལ་འཇུག་པ་དང་འདྲ་བར། འབྲས་བུ་ལ་བྲོད་པ་སྐྱེད་པའི་ཆེད་ཁོ་ནར་གསུངས་
པ་ཡིན་ལ། དོན་ལ་ནི་སྔགས་ཀྱི་ཐེག་པ་ལ་མ་བསྟེན་པར་འབྲས་བུ་ལམ་དུ་བྱེད་པའི་གནས་
མངོན་སུམ་དུ་རྟོགས་པ་མི་སྲིད་ཅིང་། དེའི་རྒྱུ་མཚན་གྱིས་རྟོགས་པ་མཚན་ཉིད་པ་སྐྱེ་བ་མི་སྲིད་
ལ། དེ་ཡང་མདོ་ནས་གསུངས་པའི་འཕགས་རྒྱུད་ཀྱི་མངོན་པར་རྟོགས་པ་ཐམས་ཅད་གསང་
སྔགས་རྡོ་རྗེ་ཐེག་པའི་དབང་བཞིའི་མངོན་པར་རྟོགས་པ་དང་འབྲེལ་བ་ཁོ་ན་ལ་སྐྱེ་བ་ཡིན་ནོ། །དེ་
ཡང་མཚན་ཉིད་ཐེག་པའི་རྟེན་གྱི་གང་ཟག་ཚོགས་ལམ་ཆེན་པོ་པ་ཞིག་ཡིན་ན། སངས་རྒྱས་ལ་
ཆོས་ཉན་པའི་སྐལ་བ་ཡོད་ཅིང་། དེར་ནི་ཐེག་པ་མཐའ་དག་སྟོན་པར་བྱེད་པ་ཡིན་པས། ཕ་རོལ་
ཏུ་ཕྱིན་པའི་གང་ཟག་སྔགས་ཀྱི་སྒོར་འཇུག་པའི་ས་མཚམས་ཀྱི་ཕྱི་མཐའ་ནི། ཚོགས་ལམ་ཆེན་པོ་
ནས་ཡིན་པར་ཤེས་པར་བྱའོ། །དེའི་ཕ་རོལ་ཏུ་ཕྱིན་པའི་སྤངས་པ་ས་དང་པོར་རྫོགས་ཤིང་།
རྟོགས་པ་ས་བཅུ་པར་རྫོགས་ཞེས་འགའ་ཞིག་གིས་བཤད་པ་མཐོང་ཞིང་། སྔགས་ཀྱི་སྒོར་ཞུགས་
པའི་དབང་པོ་ཡང་རབ་ལ་ཐུན་མོང་ཐེག་པའི་ས་ལམ་གྱི་རིམ་པའི་ངེས་པ་མི་འབྱུང་ཡང་། རྟོགས་
པ་གཅིག་གིས་ས་ལམ་མ་ལུས་བགྲོད་ཅེས་པས། ཐེག་པ་དང་ས་ལམ་གྱི་རིམ་པ་ཐམས་ཅད་སྟན་
ཐོག་གཅིག་ཏུ་རྫོགས་པ་ཡིན་ནོ། །སྔགས་ཀྱི་ཐེག་པ་ཉིད་ནས་གསུངས་པའི་རིམ་གཉིས་དང་
རིམ་ལྔ་རིམ་བཞི་སོགས་ཀྱང་སྟན་ཐོག་གཅིག་ཏུ་རྫོགས་པ་ཡིན་ན་ལྟ་སྨོས་ཀྱང་ཅི་དགོས་ཞེས་
བྱའོ། །ཉེ་བར་བསྡུ་ན་མདོ་སྔགས་ཀྱི་ཁྱད་པར་ལ། གཅིག་དུ་བྲལ་དུ་བལྟ་བ་དང་། དུ་མ་རོ་
གཅིག་ཏུ་རྟོགས་པ་དང་། ཡང་ན་སོ་སོར་རྟོག་པའི་ཤེས་རབ་ཀྱིས་དཔྱད་པའི་མཐར། སྤྲོས་པ་ཅི་
ཡང་མ་རྙེད་པའི་དོན་ལ་བལྟ་བར་བྱ་བ་དང་། འཕགས་པ་རྣམས་ཀྱི་སོ་སོ་རང་རིག་པའི་ཡེ་ཤེས་
ཀྱིས་མངོན་སུམ་དུ་རྟོགས་པ་ཉིད། ཕྱི་དུས་ལ་མ་ལུས་པར་བླ་མའི་མན་ངག་གི་གསང་སྔགས་
རྙེད་པར་བྱས་པ་ཡིན་ནོ་གསུང་པ་འཕྲོས་དང་བཅས་པའོ། །དེ་ལྟར་ཤིན་ཏུ་ཟབ་མོའི་དོན། །བླ་མ་
དམ་པའི་དྲིན་ཐོབ་པས། །ཆ་ཙམ་བདག་གིས་འདིར་བརྗོད་ལ། །ཉེས་པ་མཆིས་ན་བཟོད་པར་
མཛོད། །དཔལ་མི་ཕམ་རྒྱལ་བའི་དབང་པོའི་གསུང་ཇི་ལྟ་བ་འཐོར་བ་འདིར་བསྡུས་ཏེ་གསལ་བར་བཀོད་པ་འདི་
ནི། དགེ་སློང་མི་ཕམ་པདྨ་དཀར་པོ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེས། མ་དང་མཁའ་འགྲོའི་
མདུན་ས་ཆེན་པོ་ཙ་རི་ཏྲ་ཉམས་རྟོགས་གཅིག་ཏུ་འཆར་བའི་གནས་ནང་། ཡང་དགོན་ཀེའུ་ཚང་གི་ནགས་མ་
བཟང་པོའི་ཁྲོད་དུ་སྦྱར་བ་འདིས་ཀྱང་འགྲོ་བ་ལ་ཕན་ཐོགས་པར་གྱུར་ཅིག །མངྒལཾ།། །།

༄༅། །རྣལ་འབྱོར་བཞིའི་བཤད་པ་དོན་དམ་མཛུབ་ཚུགས་སུ་
བསྟན་པ་བཞུགས་སོ།། ། །
ཀུན་མཁྱེན་པདྨ་དཀར་པོས་མཛད།
རྗེ་བཙུན་ངག་གི་དབང་པོ་ལ་ཕྱག་འཚལ་ལོ། །ངེས་པའི་དོན་ཉམས་སུ་མྱོང་ཡང་།
ཚིག་ཙམ་གྱིས་ཕོངས་པ་དེ་དག་ལ་འདི་སྐད་དུ་སྨྲ་བར་བྱའོ། །གནས་ཐོག་ཏུ་འགྱུ་བའི་རང་ངོ་
ཤེས། འགྲུ་ཐོག་ཏུ་གནས་པའི་རང་སོ་ཚུགས་ན་གནས་འགྱུའི་བར་ལག་འགྱེལ་བ་ཞེས་བྱ་སྟེ།
རྩེ་གཅིག་གི་རང་ངོ་འཕྲོད་པ་ཡིན་ནོ། །འཁྲུལ་ཐོག་ཏུ་གྲོལ་བའི་གདེངས་རྙེད། གྲོལ་ཐོག་ཏུ་
འཁྲུལ་པའི་མཚང་རིག་ན་འཁྲུལ་གྲོལ་གྱི་བར་ལག་འགྱེལ་བ་ཞེས་བྱ་སྟེ། སྤྲོས་བྲལ་གྱི་རང་ངོ་
འཕྲོད་པ་ཡིན་ནོ། །སྣང་ཐོག་ཏུ་སེམས་ཀྱི་འདུག་ཚུལ་རིག །སེམས་ཐོག་ཏུ་སྣང་བའི་འཆར་ཚུལ་
རྟོགས་ན་སྣང་སེམས་གྱི་བར་ལག་འགྱེལ་བ་ཞེས་བྱ་སྟེ། རོ་གཅིག་གི་རང་ངོ་འཕྲོད་པ་ཡིན་ནོ།
།རྗེས་ཐོབ་ཆོས་ཉིད་ཀྱི་ངང་ལས་མི་གཡོ། མཉམ་བཞག་ཏུ་ཐུགས་རྗེའི་ཀློང་བརྡོལ་ན་མཉམ་རྗེས་
ཀྱི་བར་ལག་འགྱེལ་བ་ཞེས་བྱ་སྟེ། སྒོམ་མེད་ཀྱི་རང་ངོ་འཕྲོད་པ་ཡིན་ནོ། །དེ་ལས་དང་པོ་ནི།
གནས་ཆ་མ་ཡེངས་པའི་ཐོག་ནས་འགྱུ་བ་བུན་ཙམ་སྐྱེས་མ་ཐག་རང་ཞིག་ལ་འགྲོ་བ་དེ་ལ་བྱ་སྟེ།
གནས་ཐོག་ནས་འགྱུ་བ་བུན་ཙམ་སྐྱེ་བ་ཤེས་པ་དེ་ནི། གནས་ཐོག་ཏུ་འགྱུ་བའི་རང་ངོ་ཤེས་པ་
ཞེས་བྱ། །བུན་ཙམ་ལས་གཅིག་ནས་གཉིས་སུ་མི་བརྒྱུད་པར་དེ་མ་ཐག་གནས་པར་འགྱུར་བ་ནི།
འགྱུ་ཐོག་ཏུ་གནས་པའི་རང་སོ་ཚུགས་པ་ཞེས་བྱའོ། །འདིའི་སྐབས་བུན་ཙམ་སྐྱེ་བ་ཤེས་པ་དང་
འགྱུ་བ་དག་པ་དུས་མཉམ། གནས་པ་ཡོད་བཞིན་པའི་སྟེང་ནས་འགྱུ་བ་མ་ཡིན་ཏེ། ཅུང་ཟད་

བ གནས་མ་ནུས་པས་འགྱུས། །འོན་ཀྱང་གནས་པ་སོ་ཚུགས་པའི་ཡོན་ཏན་གྱིས་དེ་མ་ཐག་ཤེས་
ནས་གནས་པར་ལོག་པའོ། །འདི་ལ་འགའ་ཞིག་ཞི་གནས་རྒྱ་མཚོ་མེར་བ་ལ། །ལྷག་མཐོང་ཉ་
མོ་འཁྱུག་པ་འདྲ། །ཟེར་རོ། །དེའི་དུས་སྐྱེ་བ་ཤེས་པའང་གནས་པའི་ཡོན་ཏན་ཡིན་ནོ། །དེ་ལྟར་
ངོ་ཤེས་མཁན་དེ་ལ་རིག་པའམ། སོ་སོར་རྟོག་པའི་ཤེས་རབ་ཟེར། དེས་མཚན་མ་མེད་པའི་ཞི་
གནས་ཀྱི་སྟེང་དུ་དཔྱད་པས། ལྷག་མཐོང་མཚན་ཉིད་པ་སྐྱེ་བ་ཡིན་ནོ། །དེ་ནི་སྤྱོད་འཇུག་ཏུ།
སེམས་ཀྱི་གླང་ཆེན་མྱོས་པ་ནི། །ཆོས་ལ་སེམས་པའི་ཀ་ཆེན་ལ། །ཇི་ལྟར་བཏགས་པ་མི་འཆོར་
བ། །དེ་ལྟར་འབད་པ་ཀུན་གྱིས་བརྟག །ཅི་ནས་ཏིང་འཛིན་བརྩོན་པ་ནི། །སྐད་ཅིག་གཅིག་ཀྱང་
མི་འཆོར་བར། །བདག་གི་ཡིད་ནི་གར་སྤྱོད་ཅེས། །དེ་ལྟར་ཡིད་ལ་སོ་སོར་བརྟག །ཅེས་བྱ་བས་
སོ། །གཞན་ཡང་། བཀའ་བརྒྱུད་རིན་པོ་ཆེས། རྟོག་པ་མི་འགྱུ་ཞིང་གསལ་ཆ་མེད་པའི་ཧད་དེ་བ་
ལ་མི་རྟོག་ཧད་པོ་ལུང་མ་བསྟན་ཞེས་གསུངས། དེ་ལ་ཞི་གནས་སུ་འཁྲུལ་ནས་སྐྱོང་བར་བྱེད་པ་
དེ་དག་ནི་དུད་འགྲོར་སྐྱེ་བར་བཤད་པས་འདི་དང་། རྗེ་བཙུན་ས་པཎ་གྱིས། བླུན་པོས་ཕྱག་རྒྱ་ཆེ་
བསྒོམས་པས། །ཕལ་ཆེར་དུད་འགྲོའི་རྒྱུ་རུ་འགྱུར། །ཞེས་གསུངས་པ་མཐུན་ཞིང་། ཞི་གནས་
དང་དེ་གཉིས་ཀྱི་ཁྱད་པར་གང་གིས་འབྱེད་ན། ཞི་གནས་ནི་བདེ་གསལ་མི་རྟོག་པའི་ཉམས་དང་
ལྡན་ཞིང་། ཡེངས་པ་མེད་པའི་བྱུང་ཚོར་ཕྲ་མོ་སྤུ་འགུལ་བ་ཙམ་ཚུན་ཆད་ཤེས་པ་ཡིན་ལ། མི་
རྟོག་ཧད་པོ་ལ་ནི་དེ་མེད་དོ། །བདེ་དང་གསལ་དང་མི་རྟོག་གསུམ། །འདི་གསུམ་སྒོམ་གྱི་གོལ་ས་
ཡིན། །ཞེས་པས་ཞི་གནས་ཀྱི་བདེ་གསལ་མི་རྟོག་པའི་ཉམས་དེ་ཁོ་ནས་ནི་ཁམས་གསུམ་དུ་
གོལ་བ་ཡིན་པས། མིན་ན་གཟུགས་མེད་ཁམས་སུ་སྐྱེ། །ཞེས་སོ། །ཞི་གནས་དེ་ལ་གོམས་པས་
འགྱུ་བྱེད་དབྱིངས་སུ་དག་ནས་ཞི་གནས་འཐུག་པོ་ཞེས་བྱ། ཞག་བདུན་བདུན་ཙམ་ཏིང་ངེ་འཛིན་
གཅིག་གི་ཆོད། དེ་ལ་གོམས་ནས་བསྐལ་པར་ཡང་འདའ་བས་འགོག་པའི་ཏིང་ངེ་འཛིན་དུ་འགྱུར་
བས། ཡང་ན་ཉན་ཐོས་འགོག་པར་ལྟུང་། །ཞེས་བྱ། དུས་དེའི་ཚེ། སྒོམ་གཏོར་དགོས་པར་
བཤད་དེ། ཆོས་རྗེ་གཙང་པ་རྒྱ་རས་ཀྱིས། བསྒོམ་ཤེས་མང་སྟེ་བཤིག་ཤེས་ཉུང། །ཞེས་དང་།
འབའ་ར་བས། སྒོམ་ཆེན་སྒོམ་གྱིས་བསླུ་བར་མཆིའོ། །ཞེས་གསུང། སྒོམ་གཏོར་བ་བྱས་ཀྱང་།
སྤྲོས་བྲལ་དུ་ན་སྤར་བའི་གདམས་པ་སྟོན་པ་ཡིན་ཏེ། གལ་ཏེ་དེ་ནི་སྐྱེ་ལེགས་ཀྱང་། །དབུ་མའི་
སྒོམ་ལས་ལྷག་པ་མེད། །ཅེས་པ་ཡང་། ཚུལ་འདི་ཙམ་གྱི་དཔྱད་པ་ཙམ་གྱིས་མདོ་ལམ་ལས་

བརྒལ་དུ་མེད་པར་དགོངས་ནས། བཀའ་བརྒྱུད་རིན་པོ་ཆེས། སྒོམ་གྱི་བོགས་འདོན་མོས་གུས་
ལ་ཆོལ། ཞེས་བྱ་བ་ལ་སོགས་པའི་གནད་ཀ་ལ་གཅེས་སྤྲས་སུ་མཛད་དོ། །དེ་ཡང་། རྒྱལ་དབང་
རྗེས། བསྒོམ་བསྲན་གྱིས་གྲོལ་བར་ཐེ་ཚོམ་ཟ། །མོས་གུས་གྱིས་གྲོལ་བར་ཐེ་ཚོམ་མེད། །དེ་
གནད་ཀ་ཡོད་མེད་ཀྱི་ཁྱད་པར་ཡིན། །ཞེས་གསུངས་པ་དང་ཤིན་ཏུ་མཐུན་པའོ། །དེ་ལྟ་བུའི་
གནད་མ་གོ་བར་ཚུལ་འདིས་ཀྱང་ཕྱག་རྒྱ་ཆེན་པོ་བཀག་པ་ཡིན་ནོ་ཟེར་བ་དེ་ཐམས་ཅད་རང་ལ་
ཞི་གནས་ཀྱི་ལམ་ཞིབ་མོར་འབྱེད་པའི་རྣམ་དཔྱོད་མེད་པའི་སྐྱོན་ཡིན་ནོ། །ཞི་གནས་ཀྱི་རྣལ་
འབྱོར་དེ་ཉིད་གོང་ནས་གོང་དུ་ན་འཕར་བ་ལ་མཐར་གནས་ཀྱི་སྙོམས་འཇུག་དགུར་བཤད་པ་ཡིན་
ལ། འདིར་ནི་རྩེ་གཅིག་འདི་ཁོ་ན་ཙམ་ནས་སྤྲོས་བྲལ་དུ་ན་སྤར་བས་སྙོམས་འཇུག་དགུ་ལ་
བལྟོས་པ་མ་ཡིན་ནོ། །དེ་ནི་མི་རུང་བ་ག་ལ་ཡིན་ཏེ། སློབ་དཔོན་དཔའ་བོས། ཁྱོད་ཀྱི་བསྟན་ལ་
མི་ཕྱོགས་པའི། །སྐྱེ་བོ་མ་རིག་གིས་ལྡོངས་པ། །སྲིད་རྩེའི་བར་དུ་སོང་ན་ཡང་། །སྡུག་བསྔལ་
ཡང་འབྱུང་སྲིད་པ་འགྲུབ། །ཁྱོད་ཀྱི་བསྟན་པའི་རྗེས་འཇུག་པ། །བསམ་གཏན་དངོས་གཞི་མ་
ཐོབ་ཀྱང་། །བདུད་ཀྱིས་མི་རེག་རྩྭ་བཞིན་དུ། །སྲིད་པ་དག་ནི་ལྡོག་པར་བགྱིད། །ཅེས་པ་
བསམ་གཏན་དངོས་གཞི་ལ་མ་བརྟེན་པར་ལྷག་མཐོང་སྐྱེ་བར་བཤད་པ་ཡིན་ནོ། །མཁས་པར་
གྲགས་པ་དོན་དམ་པ་ལྟ་བ་ལ་དམུས་ལོང་དུ་གྱུར་པ་འགའ་ཞིག་གིས། ལུང་རིགས་ཀྱི་དཔྱད་པ་
སྔོན་དུ་མ་བཏང་བར་སྟོང་ཉིད་མཚན་ཉིད་པ་མི་རྟོགས་པས། ཐོག་མར་ལུང་རིགས་ཀྱི་དཔྱད་པ་
ཟབ་མོ་ལ་འཇུག་པར་བྱའོ། །ཞེས་ཟེར་མོད། བརྟག་གཉིས་ལས། འདི་ནི་བྱིན་རླབས་རིམ་པའི་
ཕྱིར། །ཀུན་མཁྱེན་ཡེ་ཤེས་དེ་ལྟ་བུ། །ཞེས་སམ། གཞན་གྱིས་བརྗོད་མིན་ལྷན་ཅིག་སྐྱེས། །གང་
དུ་ཡང་ནི་མི་རྙེད་དེ། །བླ་མའི་དུས་མཐའ་བརྟེན་པ་དང་། །རང་གི་བསོད་ནམས་ལས་ཤེས་བྱ།
།ཞེས་པ་བླ་མ་དམ་པའི་བྱིན་རླབས་ཀྱིས་རྟོགས་པ་གཙོ་ཆེར་བཤད་ཅིང་། བླ་མེད་ཀྱི་གཞུང་ཕལ་
མོ་ཆེར། རླུང་སེམས་དབུ་མར་ཞུགས་པའི་སྟོབས་ལས་སྐྱེ་བར་བཤད་པ་མ་གཏོགས་ལུང་རིགས་
ཀྱི་དཔྱད་པས་རྟོགས་པར་བཤད་པ་འགར་ཡང་མེད་དོ། །མདོ་ལམ་རང་དུའང་། དེ་བཞིན་
གཤེགས་པའི་འོད་ཟེར་འཕོག་པ་ཙམ་དང་། རྟག་ཏུ་ངུས། ཆོས་འཕགས་དང་ཤེར་ཕྱིན་ཡིད་ལ་
བྱས་པ་ཙམ་གྱིས་དང་། ཤཱ་རིའི་བུས་ཚིགས་སུ་བཅད་པ་གཅིག་ལན་གཅིག་ཐོས་མ་ཐག་ཏུ་
བདེན་པ་མཐོང་བར་བཤད་པ་སོགས་འདུག་པས་སོ། །གཞན་ཡང་། ་ཞི་གནས་མ་གཏོགས་པའི་

དཔྱོད་པ་ཐམས་ཅད་རྟོག་པའི་གྲོགས་ཁོ་ན་ཡིན་པས། རྟོག་པས་མི་རྟོག་པ་གཏན་ལ་མི་ཕེབས་
པར་ཀུན་རྫོབ་དང་དོན་དམ་པའི་གནས་ལ་མཁས་པ་ཐམས་ཅད་མགྲིན་གཅིག་དབྱངས་གཅིག་
པའོ། །དེ་ནས་ལྷག་མཐོང་སྐྱེ་བའི་རྒྱུ་སོ་སོར་རྟོག་པའི་ཤེས་རབ་ཀྱིས་དཔྱོད་པར་བྱེད་པ་ལ་ཐོག་
མར་མཚན་མ་མེད་པའི་ཞི་གནས་སྐྱེས་པ་ཞིག་དགོས་པར་དགོངས་ནས། ཞི་བ་ལྷའི་ཞལ་ནས།
ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས།
།ཐོག་མར་ཞི་གནས་བཙལ་བྱ། ཞེས་གསུངས་པ་ཡིན། དབུ་མ་འཇུག་པར་ཡང་། །སོ་སོ་སྐྱེ་བོ་
རྣམས་ནི་རྟོག་པས་བཅིངས། །མི་རྟོག་རྣལ་འབྱོར་པ་ནི་གྲོལ་འགྱུར་བས། །ཞེས་བཤད།
འཇིགས་བྲལ་ཟླ་བ་གྲགས་པའི་གཞུང་ལུགས་ལས། ལུང་རིག་ཀྱི་དཔྱད་པ་སྔོན་དུ་འགྲོ་བར་
བཤད་པ་ཡང་། མི་རྟོག་པ་མཚན་མ་མེད་པའི་ཞི་གནས་སྐྱེ་བ་ཁོ་ནའི་ཆེད་དུ་སྟེ། རྟོག་རྣམས་
ལོག་པར་འགྱུར་བ་གང་ཡིན་ཏེ། །རྣམ་པར་དཔྱོད་པའི་འབྲས་བུར་ཐུབ་པས་གསུངས། །ཞེས་བྱ་
བས་སོ། །མཚན་མ་མེད་པའི་ཞི་གནས་སྐྱེ་བ་ལ་ལུང་རིགས་དགོས་པ་མེད་དོ། །སྙམ་ན་མ་ཡིན་
ཏེ། ཤེས་བྱ་མེད་ན་ཤེས་པ་གསལ་བ་ནི། །བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས།
།ཤེས་བྱ་མེད་ན་ཤེས་པ་བཀག་འགྲུབ་པས། །དང་པོར་ཤེས་བྱ་དགག་པར་མཛད་པ་ཡིན།
།གསུངས་པས། ཤེས་བྱ་ཁེགས་ན་ཤེས་བྱེད་ཀྱི་བློ་ཁེགས་སླ་བ་ལ་དགོངས་ནས། ཐོག་མར་ལུང་
རིགས་ཀྱི་དཔྱད་པ་སྔོན་དུ་བཏང་ནས་གདོད་མཚན་མ་མེད་པའི་ཞི་གནས་འཚོལ་བའི་ཕྱིར།
སེམས་མ་བཅོས་པར་མཉམ་པར་འཇོག་པ་ལ་འབད་པ་བརྒྱ་ཕྲག་གིས་བསླབ་པ་ཡིན་ཏེ། ཏིང་ངེ་
འཛིན་རྒྱལ་པོ་ལས། མཁས་པས་འདུས་བྱས་འདུས་མ་བྱས་རིག་ནས། །མཚན་མའི་འདུ་ཤེས་
ཐམས་ཅད་རྣམ་བཤིག་སྟེ། །མཚན་མ་མེད་པ་ལ་ནི་དེ་གནས་ན། །ཆོས་རྣམས་ཐམས་ཅད་སྟོང་
པར་རབ་ཏུ་ཤེས། །ཞེས་དང་། ཇོ་བོའི་བྱང་ཆུབ་ལམ་གྱི་སྒྲོན་མར། ལུང་དང་རིག་པ་དག་གིས་
ནི། །ཆོས་རྣམས་ཐམས་ཅད་སྐྱེ་མེད་པའི། །རང་བཞིན་མེད་པ་ངེས་བྱས་ནས། །རྣམ་པར་རྟོག་
མེད་དེ་བསྒོམ་བྱ། །དེ་ལྟར་དེ་ཉིད་བསྒོམས་བྱས་ནས། །རིམ་གྱིས་དྲོད་སོགས་ཐོབ་བྱས་ནས།
།རབ་དགའ་ལ་སོགས་ཐོབ་འགྱུར་ཏེ། །སངས་རྒྱས་བྱང་ཆུབ་ཡུན་མི་རིང་། །ཞེས་བཤད་པ་དང་།
ཞི་གནས་ཡན་ལག་རྣམས་ཉམས་པས། །རབ་ཏུ་འབད་དེ་བསྒོམས་བྱས་ཀྱང་། །ལོ་ནི་སྟོང་ཕྲག་
དག་གིས་ཀྱང་། །ཏིང་འཛིན་འགྲུབ་པར་མི་འགྱུར་རོ། །གསུངས་པ། དེ་བས་ན་ལུང་རིགས་ཀྱི་

དཔྱད་པ་ཁོ་ནས་སྟོང་ཉིད་རྟོགས་པར་འདོད་པ་དེ་ཁས་ངེས་པའི་དོན་ལ་རྨོངས་པར་གྱུར་པ་ཡིན་
ནམ་མནོ་བསམ་ཐོངས་ཤིག །དབུ་མ་ནས་བཤད་པའི་ཞི་གནས་དེ་ཡང་ལུང་རིགས་ཀྱི་དཔྱད་པ་
སྔོན་དུ་ངེས་པར་འགྲོ་དགོས་པའང་མ་ཡིན་ཏེ། སྤྱོད་འཇུག་གི་ལུང་དེ་ཉིད་དུ། དེ་ཡང་ནི། འཇིག་
རྟེན་ཆགས་པ་མེད་ལ་མངོན་དགས་འགྲུབ། །ཅེས་བྱ་བས་སོ། །གཞན་ཡང་། མཚན་མ་དང་
བཅས་པའི་ཞི་གནས་ཀྱི་སྒོ་ནས་ལྷག་མཐོང་དུ་འགྲོ་བར་འདོད་པ་ལས། འདི་ཉིད་ཆེས་ཟབ་སྟེ།
སློབ་དཔོན་བྱང་ཆུབ་བཟང་པོས་ཏིང་ངེ་འཛིན་ཚོགས་ཀྱི་ལེའུར། དེ་བས་ན་མཚན་མ་དང་བཅས་
པའི་ཞི་གནས་ལ་བརྟེན་པ་བས་ནི། མཚན་མ་མེད་པའི་ཞི་གནས་ལ་དམིགས་ནས་ལྷག་མཐོང་
སྐྱེད་པའི་ཕྱོགས་འདི་བསྔགས་ཏེ། དེ་གནས་པ་བརྟན་པ་དང་། ཞི་གནས་འབའ་ཞིག་གིས་ཉོན་
མོངས་པ་རབ་ཏུ་འགོག་ཅིང་སེལ་བ་དང་། འབྲས་བུ་དང་རྗེས་སུ་མཐུན་པའི་རྒྱུ་ཡིན་པའི་ཕྱིར་རོ།
།ཞེས་པས་སོ། །སོ་སོར་རྟོག་པའི་ཡེ་ཤེས་དང་མཚན་མ་མེད་པའི་ཞི་གནས་དེ་གཉིས་ཀྱིས་དཔྱད་
པས་ལྷག་མཐོང་མཚན་ཉིད་པ་རྟོགས་ལ། དེའི་ཚེ་ལྷག་མཐོང་དེས་དེ་གཉིས་དག་པའང་།
འཇོམས་པར་བྱེད་པ་ཡིན་ཏེ། །སློབ་དཔོན་བྱང་ཆུབ་བཟང་པོའི་ཞལ་སྔ་ནས། མཚན་མ་དང་
བཅས་པའི་ཞི་གནས་སྔོན་དུ་མ་བྱས་པར་ལྷག་མཐོང་སྐྱེ་བ་རུང་བ་ཡིན་ནམ་ཞེ་ན། དེ་ནི་རུང་བ་
ཡིན་ཏེ། མཚན་མ་མེད་པའི་ཞི་གནས་སོ་སོར་རྟོག་པའི་ཤེས་རབ་ཉིད་ལས་མཚན་མ་མེད་པའི་
ལྷག་མཐོང་རྣམ་པར་མི་རྟོག་པའི་ཡེ་ཤེས་འབྱུང་སྟེ། དེ་ཡང་འཕགས་པ་འོད་སྲུངས་ཀྱིས་ཞུས་པ་
ལས།ཤིང་གཉིས་དྲུད་པ་ལས་ནི་མེ་འབྱུང་སྟེ། །བྱུང་བ་དེ་ཡིས་དེ་གཉིས་བསྲེགས་པ་ལྟར། །དེ་
བཞིན་ཤེས་རབ་དབང་པོ་སྐྱེས་ནས་ཀྱང་། །སྐྱེས་པ་དེ་ཡིས་དེ་ཉིད་སྲེག་པར་བྱེད། །ཅེས་
གསུངས་སོ། །ཞེས་བཤད་པ་ཡིན་ནོ། །དེ་བས་ན་ཉམས་རྟོགས་ཟུང་འཇུག་ཅེས་བྱ་བ་ཡང་།
མཚན་མ་མེད་པའི་ཞི་གནས་ཀྱིས་བདེ་གསལ་མི་རྟོག་པ་དང་། ལྷག་མཐོང་གི་རྟོགས་པ་ཟུང་དུ་
འཇུག་པ་ག་ལ་ཡིན། ཡུལ་རང་བཞིན་སྟོང་ཉིད་ལ་རྟོགས་པ་དང་། ་ཡུལ་ཅན་རང་བཞིན་འོད་
གསལ་ལ་ཉམས་ཞེས་བྱས་ནས། ཉམས་རྟོགས་ཟུང་འཇུག་ཏུ་བཞག་པ་ཡིན་ལ། བདེ་དང་
གསལ་དང་མི་རྟོག་གསུམ། །འདི་གསུམ་སྒོམ་གྱི་ཡང་རྩེ་ཡིན། །ཞེས་པའི་བདེ་བ་མཆོག་ཏུ་མི་
འགྱུར་བ་དང་། གསལ་བ་རང་བཞིན་འོད་གསལ་དང་། མི་རྟོག་པ་སྟོང་ཉིད་ཁོ་ན་ལ་བཞག་པས་
སྒོམ་གྱི་ཡང་རྩེ་ཞེས་བྱ་སྟེ། སངས་རྒྱས་ཀྱི་སའི་བར་དུ་འགྱུར་བ་མེད་པར་གནས་པའི་ཕྱིར་དེ་

སྐད་གསུངས་པ་ཡིན་ནོ། །ཞི་ལྷག་ཟུང་འབྲེལ་དུ་བཤད་པའི་ལྷག་མཐོང་ནི་ལྷག་མཐོང་གི་དོན་སྤྱི་
ཡིན་ལ། ཞི་ལྷག་ཟུང་འཇུག་གི་ཞི་གནས་ཀྱང་། འདིའི་སྐབས་ཀྱི་ཞི་གནས་མ་ཡིན་ནོ། །སྤྲོས་
པ་ཉེ་བར་ཞི་བའི་དབྱིངས་སུ་གནས་པ་ལ་ཞི་གནས་དང་། དེའི་གདངས་གསལ་རིག་གི་ཆ་ལ་
ལྷག་མཐོང་དུ་བཞག་པ་ནི་ཞི་ལྷག་ཟུང་འཇུག་གི་དོན་ཏེ། དང་པོ་སེམས་ནི་ཞི་གནས་ཏེ། མི་
བསྐྱོད་ལ་སོགས་གྲངས་བཞིན་དུ། །མཐོང་བ་ལྷག་མཐོང་ཞེས་བརྗོད་དོ། །ཞེས་གསུངས་སོ།
།དེ་ཡང་ཟླ་བ་གྲགས་པའི་གཞུང་དུ་མ་ཟད། །དཔལ་ཆོས་ཀྱི་གྲགས་པས་ཀྱང་། །འདི་ཡུལ་སུན་
དབྱུང་མེད་པར་ནི། །དེ་སྤོང་པར་ནི་ནུས་མ་ཡིན། །ཞེས་པ་ཡུལ་བདེན་མེད་དུ་གཏན་ལ་ཕབ་
པས་ཡུལ་ཅན་གྱི་བདེན་གྲུབ་འཇིག་སླ་བ་ལ་དགོངས་ནས། དང་པོར་ཡུལ་བདེན་མེད་དུ་གཏན་
ལ་ཕབ་པ་ཡིན་ནོ། །འཕགས་པ་སྡུད་པ་ལས། འདུ་ཤེས་ཚུ་རོལ་ཡིན་ཞེས་འདྲེན་པས་ཡོངས་སུ་
གྲགས། །འདུ་ཤེས་རྣམ་པར་བཤིག་ནས་སྤོང་བ་ཕ་རོལ་འགྲོ། །ཞེས་བཤད་པ་ལྟར། སློབ་
དཔོན་ཞི་བ་ལྷའི་ཞལ་སྔ་ནས། ཇི་ལྟར་མཐོང་ཐོས་ཤེས་པ་དག །འདིར་ནི་དགག་པར་བྱ་མིན་ཏེ།
།འདིར་ནི་སྡུག་བསྔལ་རྒྱུར་གྱུར་པའི། །བདེན་པར་བལྟ་བ་བཟློག་བྱ་ཡིན། །ཞེས་སོ། །ཡུལ་
ཅན་ཤེས་པ་བདེན་མེད་དུ་གཏན་ལ་ཕབ་པས། ཡུལ་བདེན་མེད་དུ་རང་ཤུགས་ཀྱི་གཏན་ལ་
ཕེབས་པར་དགོངས་ནས། ཐོག་མར་ཤེས་པ་བདེན་མེད་དུ་གཏན་ལ་འབེབས་པར་མཛད་པ་སྟེ།
བསམ་དང་བསམ་བྱ་ཐམས་ཅད་ཡོངས་སུ་དོར་ནས་སུ། །ཇི་ལྟར་བུ་ཆུང་ལྷུག་པར་གནས་པ་
བཞིན། བླ་མའི་ལུང་ལ་བསྒྲིམས་ཏེ་གུས་འབད་ན། །ལྷན་ཅིག་སྐྱེས་པ་འབྱུང་བར་ཐེ་ཚོམ་མེད།
།ཅེས་དང། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན།
།ཏིལླི་ངས་ནི་ཅི་ཡང་བསྟན་དུ་མེད། །རང་གིས་རང་ཉིད་མཚོན་ཏེ་ཤེས་པར་བྱོས། །ཞེས་
གསུངས་པས། ས་ར་ཧའི་ཞབས་དང་། མཆོག་གཟིགས་ཏིལླི་ནཱ་རོའི་ལུགས་འདི་དང་ཤིན་ཏུ་
མཐུན་པ་ཡིན་ནོ། །སློབ་དཔོན་དེས་ནི་ལུང་རིགས་ཀྱི་དཔྱད་པ་སྔོན་དུ་མ་གཏོང་བར་ཞི་གནས་ཀྱི་
རྣལ་འབྱོར་ལ་གོམས་པས་དངོས་པོའི་བག་ཆགས་སྤོང་ཞིང་། སོ་སོར་རྟོག་པའི་ཡེ་ཤེས་ཀྱི་སྤྱོད་
པ་ལ་གོམས་པས། ཞི་གནས་སྟོང་ཉིད་ཀྱི་བག་ཆགས་སྤངས་ནས་རབ་ཏུ་ཞི་བའི་རྟོགས་པ་
མཚན་ཉིད་པ་སྐྱེ་བར་བཤད་དེ། །སྟོང་ཉིད་བག་ཆགས་གོམས་པས་ནི། །དངོས་པོའི་བག་ཆགས་
སྤོང་འགྱུར་ཞིང་། །ཅི་ཡང་མེད་ཅེས་གོམས་པས་ནི། །དེ་ཡང་ཕྱི་ནས་སྤོང་བར་འགྱུར། །གང་ཚེ་

གང་ཞིག་མེད་དོ་ཞེས། །བརྟག་བྱའི་དངོས་པོ་མི་དམིགས་པ། །དེ་ཚེ་དངོས་མེད་རྟེན་བྲལ་བ།
།བློ་ཡི་མདུན་ན་ཇི་ལྟར་གནས། །གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་
པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་གསུངས་ལ།
སྔགས་ལམ་གྱི་སྐབས་སུ་སློབ་དཔོན་དེ་དག་བཞེད་པ་གཅིག་ཏུ་འབབ་པ་ཡིན་ནོ། །དེ་ཡང་ཤེས་
བྱ་ནི་ཤེས་བྱེད་ཀྱི་བློ་ཁོ་ནས་བཏགས་པ་ལས།ཨ་འཐོས་པའི་དབང་གིས་བདེན་པར་སྣང་བ་ཙམ་
དུ་ཟད་པས། །ཤེས་པ་བདེན་མེད་དུ་གཏན་ལ་མ་ཕེབས་བར་དུ། ཤེས་བྱ་མེད་པོར་བརྒྱ་ཕྲག་དུ་
མས་གཏན་ལ་ཕབ་ཀྱང་། ཤེས་བྱ་ལ་བདེན་འཛིན་འཇིག་མི་སྲིད་པས། དེས་ན་ཁོ་བོ་ཅག་གི་
ལུགས་འདི་ལེགས་པ་ཡིན་ནོ། །གངས་ཅན་འདིར་དཔྱད་སྒོམ་དང་། འཇོག་སྒོམ་དུ་གྲགས་པའི་
ཁྱད་པར་ནི། ལུང་རིགས་ཀྱིས་དཔྱད་པ་སྔོན་དུ་གཏོང་མི་གཏོང་གི་ཁྱད་པར་ཡིན་ཞིང་། དཔྱད་པ་
སྔོན་དུ་བཏང་བས་དཔྱད་སྒོམ་དུ་བཤད་པ་དེ་དག་ཀྱང་། མཐར་ནི་ངེས་པར་འཇོག་སྒོམ་དུ་འབབ་
སྟེ། །དེ་དག་གིས་ཀྱང་སེམས་མ་བཅོས་པར་མཉམ་པར་འཇོག་དགོས་པའི་ཕྱིར། ཇོ་བོ་རྗེའི་དབུ་
མའི་མན་ངག་ཏུ། ཤེས་པ་ཅིར་ཡང་མི་རྟོག །ཅིར་ཡང་མི་འཛིན། ་དྲན་པ་དང་ཡིད་ལ་བྱེད་པ་
ཐམས་ཅད་སྤངས་ཏེ། ཞེས་བཤད་པའི་དབང་གིས་སོ། །དེང་སང་འགའ་ཞིག་སེམས་མ་བཅོས་
པར་མཉམ་པར་འཇོག་པ་ལ་དགྲ་ལྟར་དུ་བལྟ་ཞིང་། རང་གི་སྒོམ་རིམ་ཟབ་ཟབ་མོར་བྱེད་པ་ལ།
སྟོང་ཉིད་དང་། བདག་མེད་པ་དང་། བདེན་པར་མེད་པའོ་སྙམ་དུ་ལྟ་བ་སྟོན་གྱིན་འདུག་སྟེ། དེ
འདྲ་བས་ནི་འཕགས་པའི་ལམ་དུ་བགྲོད་པ་མི་སྲིད་ཅིང་།འཕགས་པ་ཀླུ་སྒྲུབ་ཀྱི་བྱང་ཆུབ་ཀྱི་
སེམས་རྣམ་པར་བཤད་པ་ལས། སྐྱེ་མེད་ཅེས་དང་སྟོང་ཞེས་དང་། །བདག་མེད་ཅེས་པ་སྟོང་པ་
ཉིད།།དམན་པའི་བདག་ཉིད་གང་བསྒོམ་པ། །དེ་ནི་འདི་ན་བདག་བསྒོམ་པའོ། །ཞེས་གསུངས་
པས་ལམ་ཕྱིན་ཅི་ལོག་ཏུ་གྱུར་པ་ཡིན་ནོ། །འཕགས་པ་སྡུད་པ་ལས་ཀྱང་། ཕུང་འདི་སྟོང་ཞེས་
རྟོགས་ནའང་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ཞེས་
གསུངས་ལ། དངོས་པོའི་བག་ཆགས་སྦྱོང་བའི་ཆེད་དུ་སྟོང་པ་ཉིད་བསྟན་པ་ཡིན་མོད། སྟོང་པར་
བལྟ་བ་སྨན་དུག་ཏུ་སོང་བ་དང་འདྲ་བ་ཡིན་ལ། ཁྱེད་ཅག་གི་བློའི་གཏད་ས་དེ་ཙམ་གྱིས་ནི་སྟོང་
པ་ཉིད་དུ་མི་འགྲོ་སྟེ། །སློབ་དཔོན་འཕགས་པས། དགེ་དང་མི་དགེའི་རྣམ་རྟོག་ནི། །རྒྱུན་ཆད་
པ་ཡི་མཚན་ཉིད་ཅན། །སངས་རྒྱས་རྣམས་ཀྱིས་སྟོང་ཉིད་གསུངས། །གཞན་ནི་སྟོང་པར་མི་

བཞེད་དོ། །ཞེས་གསུངས་སོ། །འོ་ན་ཁྱེད་རང་གི་མན་ངག་ཏུ། དུས་གསུམ་གྱི་སྒོ་ནས་དཔྱད་པ།
དངོས་པོ་དངོས་མེད། གཅིག་ཐ་དད་ཀྱིས་དཔྱོད་པ་སོགས་བཤད་འདུག་པས། མཐེར་དཔྱད་
སྒོམ་དུ་འབབ་པར་འགྱུར་རོ་སྙམ་ན་མ་ཡིན་ཏེ། དཔྱད་སྒོམ་པའི་དཔྱད་པ་ནི། ལུང་རིགས་ཚད་
མས་འཇལ་བ་ཡིན་ལ། ཁོ་བོ་ཅག་གི་ལུགས་འདིར་ནི་གནས་ཆ་མ་ཡེངས་པ་ཁོ་ནའི་སྟེང་དུ། སོ་
སོར་རྟོག་པའི་ཤེས་རབ་ཀྱིས་དཔྱོད་པ་ཡིན་པས།་འཇོག་སྒོམ་ལས་དོན་གཞན་དུ་ཅུང་ཟད་ཀྱང་
འགྱུར་བ་མ་ཡིན་ནོ། །ཚུལ་འདི་ལྟ་བུའི་དཔྱད་པ་ནི། ས་ར་ཧ་ཆེན་པོས་གསུངས་པ་ཡིན་ཏེ། དེ་
ལྟར་བདག་ཉིད་ངེས་པར་མ་འཁྲུལ་བར། རང་གིས་རང་ལ་ངེས་པར་ཤེས་པར་བྱ། །རྡུལ་མིན་
རྡུལ་བྲལ་མ་ཡིན་སེམས་ཀྱང་མིན། །དངོས་པོ་དེ་དག་གདོད་ནས་ཞེན་པ་མེད།།མདའ་བསྣུན་
གྱིས་སྨྲས་དེ་ཙམ་ཞིག་ཏུ་ཟད། །ཅེས་དང་། གང་ལས་དེ་སྐྱེས་གང་དུ་ནུབ། །གང་དུ་གནས་
འགྱུར་གསལ་བར་མི་ཤེས་སོ། །ཞེས་དང། དངོས་པོར་སྐྱེ་བ་མཁའ་ལྟར་རབ་ཞི་ནས། །དངོས་
པོ་རྣམས་སྤངས་ཕྱི་ནས་ཅི་ཞིག་སྐྱེ། །གདོད་ནས་སྐྱེ་མེད་རང་བཞིན་ཡིན་པ་ལ། །དེ་རིང་བླ་མ་
མགོན་པོས་བསྟན་པས་རྟོགས། །ཞེས་བྱ་བས་སོ། །ཞི་གནས་ནི་སེམས་རྩེ་གཅིག་པའི་མཚན་
ཉིད་ཅན་ཡིན་པས་རྩེ་གཅིག་གི་རྣལ་འབྱོར་ཞེས་བྱ་བ་ཡིན་ནོ། །ཁ་ཅིག་རྩེ་གཅིག་གི་རྣལ་འབྱོར་
ཞེས་བྱ་གསལ་བར་མ་བཤད་དོ་སྙམ་ནས་མིང་ཙམ་ལ་རྩོད་པ་བྱེད་མོད། གཞན་ལས་ཀྱང་མ་
བཤད་པ་མ་ཡིན་ཏེ། དཔལ་ཛྷཱ་ན་ཀཱིརྟིའི་ཞལ་སྔ་ནས། དེ་ཡང་སེམས་རྩེ་གཅིག་གི་མཚན་ཉིད་
ཅན་གྱིས་ཞི་གནས་སྐྱེ་བར་གྱུར་ན། ཞེས་གསུངས་པ་དང་། ཡང་དག་པར་རྫོགས་པའི་སངས་
རྒྱས་ཉིད་ཀྱིས་ཀྱང་། ཏིང་ངེ་འཛིན་གྱི་རྒྱལ་པོ་ལས། དེ་ལ་ཏིང་ངེ་འཛིན་སྙིང་པོར་བྱེད་པ་དག་
གིས་མགུ་བ་གང་ཞེ་ན། འདི་ལྟ་སྟེ། བདེ་བ་དང་། དགའ་བའི་བདེ་བ་ཐམས་ཅད་དང་། སེམས་
རྩེ་གཅིག་པ་ཡོངས་སུ་སྒྲུབ་པའི་ཕྱིར་རོ། །ཞེས་དང་། ཡང་། དེ་ལ་ཏིང་ངེ་འཛིན་རྣམ་པར་
གཞག་པ་གང་ཞེ་ན།་འདི་ལྟ་སྟེ། སེམས་དང་སེམས་ལས་བྱུང་བའི་ཆོས་རྣམས་སྐྱེ་བ་དང་།
འཇིག་པ་མེད་པ་ལ་མཁས་པ་དང་། སེམས་རྩེ་གཅིག་པའོ། །ཞེས་ཞི་གནས་ཉིད་ལ་རྩེ་གཅིག་
ཏུ་གསལ་བར་བཤད་པ་ཡིན་ནོ། །གཉིས་པ་འཁྲུལ་ཐོག་ཏུ་གྲོལ་བའི་གདེངས་རྙེད། གྲོལ་ཐོག་
ཏུ་འཁྲུལ་པའི་མཚང་རིག་ན། འཁྲུལ་གྲོལ་གྱི་བར་ལག་འགྱེལ་བ་ཞེས་བྱ་སྟེ། སྤྲོས་བྲལ་གྱི་རང་
ངོ་འཕྲོད་པ་ཡིན་ནོ། །འཁྲུལ་པ་གང་ཤར་གྱི་ཐོག་ཏུ་དེ་ཉིད་གཞི་མེད་རྩ་བྲལ་དུ་ཤེས་པས།

འཁྲུལ་ཐོག་ཏུ་གྲོལ་བའི་གདེངས་རྙེད་པ་ཞེས་བྱ། ་གཞི་མེད་རྩ་བྲལ་དུ་ཤེས་པ་དེ་ལས་ཕྱིན་ཆད་
འཁྲུལ་པའི་ཆོས་གཏན་མི་རྙེད་པ་ནི་གྲོལ་ཐོག་ཏུ་འཁྲུལ་པའི་མཚང་རིག་པ་ཞེས་བྱའོ། །རྩ་བ་
བྲལ་བའི་དེ་ཉིད་གང་སེམས་པ། །བླ་མའི་མན་ངག་ཐོབ་པ་དེ་ཡི་མཆོག །འཁོར་བའི་རང་བཞིན་
སེམས་ཀྱི་ངོ་བོ་ཉིད་ཡིན་ཞེས། ་རྨོངས་པ་རྣམས་ལ་མདའ་བསྣུན་གྱིས་སྨྲས་ཤེས་པར་བྱོས།།ཞེས་དང།
འཕགས་པ་ནམ་མཁའ་མཛོད་ཀྱིས་ཞུས་པ་ཞེས་བྱ་བ་ཐེག་པ་ཆེན་པོའི་མདོ་ལས་
ཀྱང།རིགས་ཀྱི་བུ།རྟེན་ཅིང་འབྲེལ་བར་འབྱུང་བ་ཅི་ཙམ་དུ་ཟབ་པ་ལ་བལྟོས། གང་རྒྱུ་ལས་
འབྲས་བུ་བྱུང་ཡང་འབྲས་བུར་གྲུབ་པ་མི་འཕོ་ལ། རྒྱུ་མེད་པ་ལས་ཀྱང་འབྱུང་བ་མ་ཡིན་ནོ། །འདི་
ལྟར་རྒྱུ་དང་རྐྱེན་ལས་འབྲས་བུ་མངོན་པར་གྲུབ་པའི་ཆོས་ཉིད་འདི་གཉིས་ཀ་ཡང་གཡོ་བ་མེད་
ཅིང་བྱེད་པ་མེད་དོ།།གང་དེ་ལྟ་བུའི་འདུ་ཤེས་པ་དེ་དག་ནི་གྲོལ་ཏེ།། དེའི་ཅི་ཕྱིར་ཞེ་ན། བཅོམ་
ལྡན་འདས་ཀྱང་ཀུན་ནས་ཉོན་མོངས་ཤེས་པ། དེ་ཉིད་དེའི་རྣམ་པར་བྱང་བ་ཞེས་གསུངས་སོ། །
།ཀུན་ནས་ཉོན་མོངས་པ་བསལ་བས་རྣམ་པར་བྱང་བ་མ་ཡིན་ཏེ། གང་ཀུན་ནས་ཉོན་མོངས་པའི་
ངོ་བོ་ཉིད་ཀྱི་མཚན་ཉིད་ནི་རྣམ་པར་བྱང་བའོ། །འདི་ལྟ་སྟེ་ཀུན་ནས་ཉོན་མོངས་པ་དང་རྣམ་པར་
བྱང་བ་ཞེས་བྱ་བ་འདི་ཉིད་ཀྱང་བརྡའི་ཚིག་གོ །ཞེས་གསུངས་པ་དང་། འཕགས་པ་ཆོས་ཐམས་
ཅད་འབྱུང་བ་མེད་པར་བསྟན་པ་ལས། བཙུན་པ་ཁྱོད་ཀྱིས་འདོད་ཆགས་ཇི་ལྟར་མཁྱེན། །དེས་
སྨྲས་པ། ཁྱིམ་བདག་གི་བུ། འདོད་ཆགས་ནི་ཀུན་ནས་ཉོན་མོངས་པར་ཤེས་སོ། །སྨྲས་པ།
བཙུན་པ། འོ་ན་འདོད་ཆགས་དེ་ནང་ན་མཆིས་སམ། ཕྱི་རོལ་ན་མཆིས། སྨྲས་པ། འདོད་
ཆགས་ནི་ནང་ན་ཡང་མེད། ཕྱི་རོལ་ན་ཡང་མེད་དོ། །སྨྲས་པ། བཙུན་པ། དེ་ལྟར་འདོད་ཆགས་
ནང་ནའང་མ་མཆིས། ཕྱི་རོལ་ན་ཡང་མ་མཆིས་ན། ཤར་ཕྱོགས་ན་ཡང་མ་མཆིས། ལྷོ་ཕྱོགས། །
ནུབ་ཕྱོགས། བྱང་ཕྱོགས། སྟེང་ན་ཡང་། འོག་ན་ཡང་། ཕྱོགས་མཚམས་ན་ཡང་མ་མཆིས་ཏེ།
དེ་ལྟར་ལགས་ན་དེ་ནི་མ་སྐྱེས་པ་ལགས་ཏེ། གང་མ་སྐྱེས་པ་དེ་ལ་ཀུན་ནས་ཉོན་མོངས་པའམ་
རྣམ་པར་བྱང་བ་ཅི་ཞིག་མཆིས། ཞེས་བཤད། དེ་ཉིད་གྲུབ་པའི་སློབ་དཔོན་ས་ར་ཧ་ཆེན་པོས།
མདུན་དང་རྒྱབ་དང་ཕྱོགས་བཅུ་རུ། གང་གང་མཐོང་བ་དེ་དེ་ཉིད། །དེ་རིང་མགོན་པོ་ད་ལྟར་
འཁྲུལ་པ་ཆད། །ད་ནི་སུ་ལའང་དྲི་བར་མི་བྱའོ། །ཞེས་བྱ་བའི་ཚུལ་གྱིས་གསལ་བར་གསུངས་པ་
ཡིན་ནོ། །ཆོས་ཐམས་ཅད་ཀྱི་གནས་ལུགས་མངོན་སུམ་དུ་རྟོགས་པས། དོན་སྤྱི་ཙམ་གྱིས་གོ་བ་

དང་།་ཐེ་ཚོམ་ཐམས་ཅད་རང་སར་ཞིག་པས་སྒྲོ་འདོགས་ནང་ནས་ཆོད་པ་ཞེས་བྱའོ། །དེ་ཡང་།
དཔེར་ན། ཐག་ཁྲ་སྦྲུལ་དུ་མཐོང་བས་དངངས་པའི་མི་དེས་དེ་མ་ཐག་ཏུ་ཐག་པར་ཤེས་པས་སྦྲུལ་
དུ་འཛིན་པ་གཞི་མེད་དུ་འགྱུར་ལ། དེ་ནས་ནི་ཐག་པ་ལ་སྦྲུལ་གྱི་ཁྱད་ཆོས་ཅི་ཡང་མི་རྙེད་པ་
བཞིན་ནོ། །གཞན་ཡང་འཁྲུལ་པ་ཀུན་ནས་ཉོན་མོངས་ཀྱི་ཆོས་ཐམས་ཅད་འགར་ཡང་ཡོད་མ་
མྱོང་བས་འཁྲུལ་པ་གཞི་མེད་དུ་རྟོགས་པ་ལ་འཁྲུལ་པའི་གནས་ལུགས་རྟོགས་པ་ཞེས་བྱ།
འཁྲུལ་པ་མེད་ན་དེ་ལས་གྲོལ་རྒྱུ་ཅི་ཡོད་དེ། མེད་པས་མྱ་ངན་ལས་འདས་པའི་ཆོས་ཅི་ཡང་མི་
རྙེད། དེ་ནས་འཁྲུལ་པ་དང་གྲོལ་བའམ། འཁོར་བ་དང་མྱ་ངན་ལས་འདས་པ་ཞེས་བཞག་བྱ་
འཇོག་བྱེད་དང་བྲལ་བ་དེ་ཡིན་ནོ། །དེ་ཁ་ལ་ཆོས་ཐམས་ཅད་སྟོང་ཞིང་བདག་མེད་པར་རྟོགས་པ་
ཞེས་ཟེར། མཐོང་རྒྱུ་མེད་པ་ལ་མཐོང་བའི་མཆོག་ཏུ་གྱུར་པ་ཞེས་ཀྱང་བྱ་སྟེ། བདེན་གཉིས་ལ་
འཇུག་པར་དོན་དམ་ཐ་དད་མེད་ཚུལ་གྱི། །ཆོས་ཅན་མེད་ཅིང་ཆོས་ཉིད་མེད། །སྟོང་པ་ཉིད་ལ་
ཐ་དད་ནི། །ཅུང་ཟད་ཡོད་པ་མ་ཡིན་ཏེ། །རྟོག་མེད་ཚུལ་གྱིས་རྟོགས་པས་ན། །སྟོང་ཉིད་མཐོང་
ཞེས་ཐ་སྙད་བཏགས། །མ་མཐོང་བ་ཉིད་དེ་མཐོང་བར། །ཤིན་ཏུ་ཟབ་པའི་མདོ་ལས་གསུངས།
།ཞེས་སོ། །དེ་ལྟར་གཟུགས་ནས་རྣམ་པ་ཐམས་ཅད་མཁྱེན་པའི་བར་གྱི་ཆོས་ཐམས་ཅད་ཀྱི་
གནས་ལུགས་རང་བཞིན་གྱིས་མ་གྲུབ་པའི་ཕྱིར་མི་སྟོང་པ་མ་ཡིན། སྟོང་པ་ཡང་སྟོང་པ་མ་ཡིན་
པ་ལ་བལྟོས་ནས་བཞག་པའི་ཕྱིར། མི་སྟོང་པ་ཅུང་ཟད་ཀྱང་མ་གྲུབ་པས། སྟོང་པ་ཉིད་ཅེས་བྱ་བ་
ཅུང་ཟད་མ་གྲུབ། དེ་བས་ན་གང་དུ་ཡང་འཇོག་མ་ནུས་པ་དེ་ལ་ལྟ་བ་ཁས་ལེན་དང་བྲལ་བ་ཞེས་
བཏགས་པ་ཡིན་ནོ། །དེ་ཡང་རྩ་བ་ཤེས་རབ་ཏུ། གལ་ཏེ་སྟོང་མིན་ཅུང་ཟད་ཡོད། །སྟོང་པ་ཅུང་
ཟད་ཡོད་པར་འགྱུར། །མི་སྟོང་ཅུང་ཟད་ཡོད་མིན་ན། །སྟོང་པ་ཡོད་པར་ག་ལ་འགྱུར། །རྒྱལ་བ་
རྣམས་ཀྱིས་སྟོང་པ་ཉིད། །ལྟ་ཀུན་ངེས་པར་འབྱིན་པར་གསུངས། །གང་དག་སྟོང་པ་ཉིད་ལྟ་བ།
།དེ་དག་སྒྲུབ་ཏུ་མེད་པར་གསུངས། །ཞེས་བཤད་པས་སོ། །དེ་ལྟར་རྟོགས་པ་དེ་ལ། དོ་ཧ་མཛོད་
ལས། བླ་མས་སྨྲས་པ་གང་གི་སྙིང་ཞུགས་པ། །ལག་པའི་མཐིལ་ན་གནས་པའི་གཏེར་མཐོང་
འདྲ། །ཞེས་གསུངས་པ་ཡིན་ལ། དེས་ནི་ཐ་མལ་གྱི་ཤེས་པ་ངོ་འཕྲོད་པ་ཡིན་ནོ། །ཐ་མལ་གྱི་
ཤེས་པ་ཞེས་བྱ་བ་ལ། །དེང་སང་མ་གོ་བ་མང་པོས་ངན་པ་སྡུག་སྡུག་ཞིག་ལ་བློ་གཏོད་ཀྱི་འདུག་
སྟེ། དེ་འདྲ་སྒྲ་རིག་པའི་ཕྱོགས་ཙམ་ལ་ཡང་མ་ཕྱིན་པའི་སྐྱོན་ཆེན་པོ་ཡིན་ཏེ། པྲ་ཀྲྀ་ཏ་ཞེས་པ་

རང་བཞིན་ནམ་ཐ་མལ་ལ་འཇུག་པས། རང་བཞིན་གྱི་ཤེས་པ་ཞེས་བྱ་བ་ཡིན་ནོ། །ཚིག་ཟིན་ལ་
ཚད་ཐུབ་ཀྱི་ལུང་མེད་སྙམ་ན། སློབ་དཔོན་ཆེན་པོ་ཏོག་རྩེ་པས། ཐ་མལ་ཤེས་པ་སྙིང་གི་དབུས་
སུ་སད། །ཚོགས་དྲུག་དག་ན་བདེ་ཆེན་རྒྱུན་མི་འཆད། །ཅེས་གསུངས་པས་ན། ཐ་མལ་ཤེས་པ་
དེ་ལ་འགའ་ཞིག་ཏུ་རང་བཞིན་འོད་གསལ། ལ་ལར་གཞི་ཕྱག་རྒྱ་ཆེན་པོ་སོགས་མིང་མཐའ་
ཡས་མོད། དེ་ཉིད་སྔགས་གཞུང་དུ་རང་བཞིན་ལྷན་སྐྱེས་ཞེས་བྱ་བར་གྲགས་སོ། །དེ་ནི་ཡུལ་
སྟོང་ཉིད་དང་། ཡུལ་ཅན་རང་བཞིན་འོད་གསལ་ལྷན་ཅིག་སྐྱེས་པ་ལ་བཤད་ཀྱང་མྱོང་བའི་སྐད་ན།
ཤེས་པ་གསལ་ལ་གོ་མ་འགགས་ཙམ་གྱི་ཐོལ་སྐྱེས་ཀྱི་རིག་པ་འདི་ཉིད་ཡིན་ལ། དེ་ངོ་མ་ཤེས་པ་
འཁོར་བ། །ཤེས་པ་མྱང་འདས། ཁོ་རང་ནི་གང་གི་ཕྱོགས་སུ་ཡང་མ་ཆད། ངོ་བོ་བདེ་བ་ཆེན་པོ།
ཡུལ་ཅན་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་དང་ཟུང་དུ་འཇུག་པ་ཡིན་ནོ། །དེ་ཙམ་
ལས་ཚིག་ཏུ་བརྗོད་མི་ནུས་ཏེ། མཚན་བརྗོད་ལས། ཚིག་ཏུ་བརྗོད་པ་སྤངས་པ་སྟེ། བརྗོད་པ་
ཀུན་གྱི་རྒྱུ་ཡི་མཆོག །ཅེས་གསུངས། དེ་བས་ན་འདི་ནི་འཁོར་འདས་གཉིས་ཀའི་གཞིར་གྱུར་
པར། བརྟག་གཉིས་ལས། འདི་ཉིད་འཁོར་བ་ཞེས་བྱ་སྟེ། འདི་ཉིད་མྱ་ངན་འདས་པ་ཡིན།
།ཞེས་དང་། རྨོངས་ཕྱིར་འཁོར་བའི་གཟུགས་ཅན་ཏེ། །རྨོངས་མེད་འཁོར་བ་དག་པ་ཡིན། །དེས་
འཁོར་འདས་མཚན་གཞི་གཅིག་ཏུ་བཤད་པའི་མཚན་གཞི་དེ་ནི་འདི་ཡིན་ནོ། །འོ་ན་རང་བཞིན་
གྱི་ཤེས་པ་དེ་ལ་ཐོལ་སྐྱེས་ཀྱི་རིག་པར་བཤད་པ་རིགས་པ་མ་ཡིན་ནོ་སྙམ་ན། ཐོལ་སྐྱེས་ཞེས་
གསར་དུ་བྱུང་བ་མ་ཡིན་ཀྱང་། རྟོག་པ་སྔ་མ་འགགས། ཕྱི་མ་མ་སྐྱེས་པའི་བར་དུ་སྒྲིབ་མེད་དུ་
ཤར་བས་དེ་སྐད་དུ་བརྗོད་ཅིང་། དེ་ཉིད་དུས་ཐམས་ཅད་དུ་ཤར་ཤར་བ་ཡིན་ཀྱང་། ཕལ་ཆེར་
རྟོག་པའི་དྲ་བས་བསྒྲིབས་པས་མ་མངོན་པ་སྟེ། ཡུལ་ངན་གྱི་ཚེ་ཉི་མ་སྔ་དྲོ་ནས་ཕྱི་དྲོའི་བར་ཤར་
ཤར་བ་ཡོད་དེ། སྤྲིན་མཐོངས་ཅུང་ཟད་བྱེ་བ་ན་ཤར་བྱུང་དང་། བསྒྲིབས་པ་ན་ནུབ་པའི་སྒྲ་འཇིག་
རྟེན་ན་གླེང་བ་བཞིན་ནོ། །འདི་ལ་རྗེ་བཙུན་མི་ལས། རྟོག་པ་སྔ་ཕྱིའི་སོ་མཚམས་སུ། །ཡེ་ཤེས་
རྒྱུན་དུ་འཆར་ཏེ་བྲོད། །ཅེས་གསུངས་པའོ། །གནས་འདི་ཉིད་ལ་འོད་གསལ་བ་རྣམས་ཀྱི་ཉིན་
སྣང་གི་འོད་གསལ་མ་ཞེས་སམ། ཉིན་མོའི་རང་བཞིན་འོད་གསལ་ཟེར་བ་ཡིན་ནོ། །གཞན་ཡང་
འདི་ལ་རིག་པ་སྐད་ཅིག་མ་ཞེས་ཀྱང་ཟེར་གྱི་འདུག་པ་དེའི་གོ་དོན། དེ་ནི་གཅིག་ནས་གཉིས་སུ་
མི་བརྒྱུད་པར་སྔར་གྱི་གནས་སྐབས་གང་ཡིན་པ་དེ་ཁོ་ན་ལྟར། ཕྱི་མའི་གནས་སྐབས་སུ་ཡང་དེ་

ཉིད་ལས་གཞན་དུ་འགྱུར་བ་མི་སྲིད་པས་དེ་སྐད་དུ་བཏགས་པར་འདུག་གོ །དེ་ཡང་རྗེ་བཙུན་
བྱམས་པས། ཇི་ལྟར་སྔར་བཞིན་ཕྱིས་དེ་བཞིན། འགྱུར་བ་མེད་པའི་ཆོས་ཉིད་དོ། །ཞེས་པ་དང་
ཤིན་ཏུ་མཐུན་པར་འདུག་གི །སྐད་ཅིག་མ་ཞེས་མི་རྟག་པའི་ཁྱད་ཆོས་སུ་བཞག་པ་དེར་མི་
འདུག་གོ །དེ་ལྟར་མདོ་ལམ་དང་བསྟུན་པ་དེ་དག་ནི་དགག་ཕྱོགས་ནས་བཤད། །སྔགས་ལམ་
དང་བསྟུན་པ་དེ་དག་ནི་སྒྲུབ་ཕྱོགས་ནས་བཤད། གཉིས་ཀ་ཡང་སྒྲོ་བཏགས་ནས་བཤད་པ་མ་
གཏོགས། དོན་ཇི་ལྟ་བར་བརྗོད་པ་ལ་རྫོགས་སངས་རྒྱས་ཉིད་ཀྱང་ཚིག་གི་དབུལ་བ་ཡིན་ཏེ། དེ་
ཉིད་གྲུབ་པ་ལས། འགྲོ་བ་རྣམས་ཀྱི་བདེ་ཆེན་རྒྱལ་པོ་ཉིད་དེ་ནི། །རྒྱུ་རྣམས་དང་བྲལ་རྟག་ཏུ་
འབྱུང་བར་གྱུར་པ་སྟེ། གང་ཞིག་གིས་ནི་ཉེ་བར་བརྗོད་པའི་དུས་རྟག་ཏུ། །ཐམས་ཅད་མཁྱེན་པ་
ཚིག་གིས་དབུལ་འགྱུར་རྒྱལ་གྱུར་ཅིག །ཅེས་དང་། དོ་ཧ་མཛོད་ལས། གཉུག་མའི་རང་བཞིན་
སུས་ཀྱང་མཚོན་དུ་མེད། །ཅེས་གསུངས་པས་ཚུལ་འདི་ལྟ་བུའི་གནད་གོ་ན། ལྟ་བ་བཟང་ངན་ལ་
རྩོད་པ་དོན་མེད་ཡིན་ཏེ། གནས་ལུགས་མ་རྟོགས་བར་དུ་ནི་ཐམས་ཅད་བློས་བྱས་འབའ་ཞིག་
ཡིན་པས་གཏད་མི་ཐུབ། གནས་ལུགས་རྟོགས་ན་ནི་ཚིག་ཙམ་ལས་དོན་ལ་མི་མཐུན་པ་མི་སྲིད།
ལྟ་བ་ཇི་ལྟ་བ་བཞིན་གཏན་ལ་ཕེབས་པར་འདོད་ན་ནི། མངོན་སུམ་དུ་རྟོགས་དགོས་པས་ལྟ་བ་
དང་རྟོགས་པ་འབྲེལ་བ་ཞེས་ཟེར་བ་དང་། ལྟ་བ་ལུང་རིགས་ལ་མ་བལྟོས་པར་རྟོགས་པ་ནང་ནས་
ཤར་བའི་ཁྱད་པར་ཞེས་གསུངས་པ་ཤིན་ཏུ་གནད་ཆེ་བ་ཡིན་ནོ། །དེ་བས་ན་སྤྲོས་བྲལ་གྱི་རྣལ་
འབྱོར་འདི་ནི། ཡུལ་ཅན་གྱི་ཤེས་པ་བདེན་མེད་དུ་གཏན་ལ་ཕེབས་པས་རང་ཤུགས་ཀྱིས་ཡུལ་ལ་
བདེན་གྲུབ་ཞིག་ནས་སྒྱུ་མ་ལྟ་བུར་འཆར་བ་ཡིན་ནོ། །དེ་ལྟར་ལྷག་མཐོང་དེ་ཉིད་གཟུང་བ་དང་
འཛིན་པའི་རྟོག་པ་དང་བྲལ་བའི་མཚན་ཉིད་ཅན་ཡིན་པས་ན། སྤྲོས་བྲལ་གྱི་རྣལ་འབྱོར་དུ་བཤད་
པ་ཡིན་ལ། རྒྱལ་བ་ཉིད་ཀྱིས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་
ཆོས་ཤིག་ཁོ་བོས་རྙེད། །སུ་ལ་བསྟན་ཀྱང་གོ་བར་མི་ནུས་པས། །མི་སྨྲ་ནགས་འདབ་ཉིད་དུ་
གནས་པར་བྱ། །ཞེས་གསུངས་པས་སོ། །སྣང་ཐོག་ཏུ་སེམས་ཀྱི་འདུག་ཚུལ་རིག །སེམས་ཐོག་
ཏུ་སྣང་བའི་འཆར་ཚུལ་རྟོགས་ན་སྣང་སེམས་ཀྱི་བར་ལག་འགྱེལ་བ་ཞེས་བྱ་སྟེ། རོ་ཅིག་གི་རང་
ངོ་འཕྲོད་པ་ཡིན་ནོ། །སྣང་བ་ཐམས་ཅད་སྣང་ཙམ་གྱི་དུས་ཉིད་དུ་སེམས་ཉིད་དུ་རྟོགས་པ་ནི།
སྣང་ཐོག་ཏུ་སེམས་ཀྱི་འདུག་ཚུལ་རིག་པ་ཞེས་བྱ། སེམས་ཉིད་ཀྱི་གདངས་རྣམ་པ་ཐམས་ཅད་

པར་ཤར་བ་ནི། སེམས་ཐོག་ཏུ་སྣང་བའི་འཆར་ཚུལ་རྟོགས་པ་ཞེས་བྱའོ། །སྔ་མ་ནི་དུ་མ་རོ་
གཅིག་དང་། ཕྱི་མ་ནི་རོ་གཅིག་དུ་མར་ཤར་བ་ཡིན་ཏེ། དོ་ཧ་མཛོད་ལས། ཁམས་གསུམ་མ་
ལུས་འདི་དག་ཐམས་ཅད་ནི། འདོད་ཆགས་ཆེན་པོ་ཞིག་ཏུ་ཁ་དོག་སྒྱུར་ཞིག་དང་། ཞེས་སམ།
ཇི་སྲིད་སེམས་ལས་རྣམས་འཕྲོས་པ། །དེ་སྲིད་མགོན་པོའི་རང་བཞིན་ཡིན། །ཆུ་དང་རླབས་དག་
གཞན་ཡིན་ནམ། ཞེས་གསུངས་སོ། །ཅི་བསྒོམ་སྤྲོས་བྲལ་གྱི་དུས་སུ་སྣང་བ་ཐམས་ཅད་སེམས་
ཉིད་དུ་རྟོགས་སམ། མ་རྟོགས། རྟོགས་ན་སྒོམ་རོ་གཅིག་དང་ཁྱད་མེད། སྣང་བ་སེམས་སུ་ངོ་
སྤྲོད་པར་རོ་གཅིག་གི་ཁྱད་ཆོས་སུ་བྱས་པ་ལ་དགོས་པ་ཅི་ཡོད། མ་རྟོགས་ན་ཆོས་ཐམས་ཅད་
རང་བཞིན་མེད་པར་མ་རྟོགས་པས། སྤྲོས་བྲལ་མཚན་ཉིད་པར་ཅི་ལ་འགྱུར་སྙམ་ན་བདེན་མོད།
སྤྲོས་བྲལ་གྱི་དུས་གཟུགས་ནས་རྣམ་མཁྱེན་གྱི་བར་གྱི་ཆོས་སུ་འཛིན་པའི་རྟོག་པ་ཐམས་ཅད་རང་
བཞིན་མེད་པར་གཏན་ལ་ཕེབས་པས། ཆོས་ཐམས་ཅད་རང་བཞིན་མེད་པར་གཏན་ལ་ཕེབས་པ་
ཞེས་བྱ་བར་བཞག །ཡུལ་སྣང་སྒོམ་དུ་མ་ཤར། ཡུལ་ཅན་ཆོམས་པའི་ཤུགས་ཀྱིས་ཡུལ་ལ་
བདེན་གྲུབ་ཞིག་ནས་སྒྱུ་མ་ལྟ་བུར་ཤར་བའི་ཚེ། སྣང་བ་སེམས་སུ་ངོ་འཕྲོད་པས། །ཡུལ་སྣང་ཕྱི་
ན་མ་ལུས། སྣང་བ་སེམས་གཟུགས་སུ་ཤེས་པས་རང་སེམས་ནང་དུ་མ་ལུས། དེའི་ཚེ་ཡུལ་སྣང་
དང་སེམས་གཉིས་རོ་གཅིག་ཏུ་གྱུར་པའམ། སྣང་བ་སྒོམ་དུ་ཤར་བ་ཟེར། དུས་དེ་ཙ་ན་རྩིག་པ་
དང་རི་བོ་ལ་ཐོགས་པ་མེད་པར་འགྲོ་བ་སོགས་སྣང་བ་ལ་ཅི་བྱ་བྱ་བཏུབ་པས། སྣང་སེམས་
འདྲེས་པ་ཞེས་བྱ་བ་ཡིན་གྱིས། གཞན་སྣང་སེམས་འདྲེས་པ་ཟེར་ལན་ཚྭ་དང་ཆུ་བསྲེ་བསྲེ་ཡོད་
པ་མ་ཡིན་ནོ། །དེ་ལྟར་ཤ་ཝ་རི་དབང་ཕྱུག་གིས། རང་གི་སེམས་ཉིད་རྟོགས་ན་ཕྱག་རྒྱ་ཆེན་པོ་སྟེ།
ཇི་ལྟར་སྣང་བ་འདི་ཡང་རང་གི་སེམས་ལས་ལོགས་ན་མེད། །ཅེས་གསུངས་པ་ཡིན་ནོ། །གཞན་
ཡང། རྟོགས་པར་གྱུར་ན་ཐམས་ཅད་དེ་ཡིན་ཏེ། །དེ་ལས་གཞན་ཞིག་སུས་ཀྱང་རྙེད་མི་འགྱུར།
།ཞེས་བཤད་དོ། །གཞན་ཡང་། སྣང་ཙམ་གྱིས་དུས་ཉིད་དུ་གང་ཡང་མ་གྲུབ། གང་དུ་ཡང་མ་
གྲུབ་པ་ཉིད་སྣང་ཙམ་དུ་ཤར་བས་སྣང་སྟོང་ཟུང་འཇུག་གམ། སྣང་སྟོང་ལྷན་སྐྱེས་སམ། ཡུལ་བདེ་
བ་ཆེན་པོ། ཡུལ་ཅན་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་དང་། ཟུང་དུ་འཇུག་པ་བདེ་
སྟོང་ཟུང་འཇུག་གམ། ལྷན་སྐྱེས། གདངས་སམ། རྩལ་སྒྱུ་ལུས་སུ་ལངས་པ་ཀུན་རྫོབ་ཀྱི་བདེན་
པ། །གཤིས་སམ་རང་བཞིན་འོད་གསལ་ལས་མི་གཡོ་བ་དོན་དམ་པའི་བདེན་པ། དེ་གཉིས་ཐ་

དད་དུ་ནམ་ཡང་འབྱེད་མི་ཤེས་པ་ཟུང་འཇུག་གི་དོན་ཏེ། བདེན་གཉིས་ཟུང་འཇུག་གམ་དབྱེར་
མེད། སྟོང་ཉིད་མཚན་མ་མེད་པའི་ངང་ནས་སྦྱིན་སོགས་དཀར་པོའི་ཆོས་ལ་སློབ་པ་ཐབས་ཤེས་
ཟུང་འཇུག་ཏུ་གྲགས་པ་ཡིན་ནོ། །གཞན་ཡང་། བཀའ་བརྒྱུད་རིན་པོ་ཆེས། ཆོས་ཐམས་ཅད་
འབྱུང་བ་མེད་པར་བསྟན་པའི་མདོ་ལས། ཆོས་ཐམས་ཅད་ནི་འདོད་ཆགས་ཀྱི་ངོ་བོ་ཉིད་དོ།
།ཞེས་བགྱི་བར་བསྟན་ཞེས་པ་ནི། འདོད་ཆགས་མྱ་ངན་འདས་པར་གསུངས། །ཞེ་སྡང་གཏི་
མུག་དེ་བཞིན་ཏེ། །བྱང་ཆུབ་དེ་དག་གནས་ཉིད་ཡིན། །ཞེས་དང་། བྱང་ཆུབ་འདོད་ཆགས་
གཉིས་སུ་མེད། །ཅེས་བྱ་བ་ལ་སོགས་པའི་རྗེས་སུ་འབྲངས་ནས། གཟུགས་ནས་རྣམ་མཁྱེན་གྱི་
བར་དུ་འཛིན་པའི་རྣམ་པར་རྟོག་པ་ཐམས་ཅད་རང་བཞིན་རྣམ་དག་ལས་གཞན་དུ་དབྱེ་རྒྱུ་སྤུ་
ཙམ་ཡང་མེད་པ་ལ་དགོངས་ནས་རྣམ་རྟོག་ཆོས་སྐུ་དང་། ཉོན་མོངས་ཡེ་ཤེས་སོགས་སུ་བཤད་
དོ། །རང་བཞིན་རྣམ་དག་དེ་ཉིད་གཞི་ལམ་འབྲས་བུའི་གནས་སྐབས་ཐམས་ཅད་དུ་འགྱུར་བ་མི་
སྲིད་པས། གཞི་དུས་སུ་རྣམ་རྟོག་ཆོས་སྐུ་དང་། ལམ་དུས་སུ་མ་ཡིན་པར་བཤད་པ་ལ་དགོས་པ་
མེད་པས་གཞི་ལམ་གཉིས་ཀའི་དུས་སུ་ཡིན་ཚུལ་ལ་ཁྱད་མེད། ཆོས་སྐུར་ཤར་མ་ཤར་གང་ཟག་
གི་བློ་ལ་བལྟོས་པ་ཡིན་མོད། ཡིན་པ་ལ་ཡིན་པར་ངོ་མ་ཤེས་པས་ཆོས་སྐུར་མ་ཤར་བ་ཡིན་ལ།
ངོ་མ་ཤེས་པ་ཞེས་བྱ་བ་དེ་ནི་དུས་ཀུན་ཏུ་གྲུབ་མ་མྱོང་བས། མི་ཤེས་པ་དེ་ཉིད་ཀྱི་ངོར་ཡང་ཆོས་
སྐུ་ལས་གཡོ་བ་མེད་དེ། ས་ར་ཧས། ཁྱིམ་ན་ཡོད་པ་ཕྱི་རོལ་སོང་ནས་འཚོལ། །ཁྱིམ་བདག་
མཐོང་ནས་ཁྱིམ་མཚེས་དག་ལ་འདྲི། །ཞེས་པ་ལྟར། རང་ལ་དགོས་པའི་ཁྱིམ་བདག་དེ་ཉིད་
མཐོང་ནས་ངོ་མ་ཤེས་པར། དེ་ཉིད་གང་ཡིན་ཞེས་གཞན་ལ་འདྲི་བར་བྱེད་པ་དེས་ཁྱིམ་བདག་ཏུ་
ངོ་མ་ཤེས་ཀྱང་། ཁྱིམ་བདག་དེ་ཉིད་ལས་གཞན་དུ་འགྱུར་བ་མེད་པ་བཞིན་ནོ། །ཚུལ་དེ་བརྟག་
གཉིས་ལས། །འཁོར་བ་སྤངས་ནས་གཞན་དུ་ནི། །མྱ་ངན་འདས་པ་རྟོགས་མི་འགྱུར། །ཞེས་
དང་། ཤེར་སྙིང་ལས། གཟུགས་སྟོང་པའོ། །སྟོང་པ་ཉིད་གཟུགས་སོ། །གཟུགས་ལས་ཀྱང་སྟོང་
པ་ཉིད་གཞན་མ་ཡིན་ནོ། །སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །ཞེས་དང་། ཏིང་
ངེ་འཛིན་རྒྱལ་པོའི་མདོ་ལས་ཀྱང་། གཟུགས་ཀྱང་གཞན། གཟུགས་ཀྱི་ངོ་བོ་ཉིད་ཀྱང་གཞན་ནོ་
ཞེས་དེ་ལྟར་མི་ལྟའོ། །གཟུགས་ཀྱི་ངོ་བོ་ཉིད་ཀྱང་གཞན། དེ་བཞིན་གཤེགས་པ་ཡང་གཞན་ནོ་
ཞེས་དེ་ལྟར་མི་ལྟའོ། །གཟུགས་ཀྱི་ངོ་བོ་ཉིད་གང་ཡིན་པ་དང་། དེ་བཞིན་གཤེགས་པ་གང་ཡིན་

པ་དེ་ནི་གཉིས་སུ་མེད་པའི་ཆོས་ཉིད་དེ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་ལྟ་
ན་ཆོས་སོ་སོ་ཡང་དག་པར་རིག་པ་ལ་སྤྱོད་དོ། །ཞེས་བཅོམ་ལྡན་འདས་ཀྱིས་རྒྱ་ཆེར་བཤད་དོ།
།རྣམ་རྟོག་ཆོས་སྐུ་ལ་སྐྱོན་དུ་ལྟ་བ་དག་ལ་འདི་སྐད་དུ་དྲི་ན། སོ་སོ་སྐྱེ་བོ་དང་འཕགས་པ་ལ་སྣང་
གཞི་ཐུན་མོང་བ་ཡོད་དམ་མེད། མེད་ན། བྱམས་མགོན་གྱིས། འདི་ལ་རོ་མི་ཞིམ་པའང་རོ་
མཆོག་སྣང་། །ཞེས་པ་ལྟ་བུ་ལ། རོ་མི་ཞིམ་པ་སངས་རྒྱས་ཁོ་ནའི་སྣང་བ་ཡིན་དགོས། ཐུན་
མོང་བ་ཞིག་ཡོད་ན་ནི། སོ་སོ་སྐྱེ་བོ་ལ་མ་དག་པ་འབའ་ཞིག །རྣལ་འབྱོར་པ་ལ་ཉམས། སངས་
རྒྱས་ལ་ཆོས་སྐུར་སྣང་བ་རང་ཅག་ཀུན་ལ་མཐུན་སྣང་དུ་གྲུབ་མོད། དེ་ལྟར་གྱི་ཚེ་སྣང་གཞི་དེ་
ཆོས་སྐུ་མ་ཡིན་པ་ལ་སངས་རྒྱས་ཀྱིས་ཆོས་སྐུར་གཟིགས་པས་ན། སངས་རྒྱས་ཀྱིས་ཕྱིན་ཅི་
ལོག་ཏུ་གཟིགས་པར་འགྱུར་བས་ཧ་ཅང་ཐལ་ཆེས་སམ། འཕགས་པའི་སྣང་བ་དབང་བཙན་པར་
བྱེད་ན་ནི། ཆོས་སྐུ་ཡིན་ཟེར་དགོས་པར་འགྱུར་རོ། །གཞན་ཡང་ཀུན་མཁྱེན་དོལ་བུ་པའི་མན་
ངག་གི་དཔེ་འགར། རྣམ་རྟོག་ཆོས་སྐུར་འདོད་པ་ལ་བཀའ་བཀྱོན། འཁོར་བའི་རྣམ་པར་སྣང་
ཡང་འཁོར་བ་མིན་དང་། །རྟོག་པའི་རྣམ་པར་སྣང་ཡང་རྟོག་པ་མིན། །ཞེས་རང་ལུགས་བཟང་པོ་
ཞིག་ཏུ་ཞལ་གྱིས་བཞེས་མོད། རྟོག་པའི་རྣམ་པར་སྣང་བ་ལ་རྟོག་པ་ཟེར་བ་མ་གཏོགས། རྟོག་
པའི་རང་བཞིན་རྣམ་དག་ལ། །རྟོག་པ་ཟེར་མཁན་སུ་ཡང་མི་འདུག་ཅིང་། རྣམ་རྟོག་ཆོས་སྐུར་
འདོད་པ་རྣམས་ཀྱིས་ཀྱང་། རྟོག་པའི་རྣམ་པར་སྣང་ཡང་། ངོ་བོ་ཆོས་སྐུར་འདུག་པ་ལ་བསམས་
ནས། རྣམ་རྟོག་ཆོས་སྐུར་བཞག་པར་འདུག་པས་དགག་པ་ཡུལ་མེད་དུ་མཐོང་། ས་སྐྱ་པའི་ནང་
ནས་ཁ་ཅིག་གིས། གཟུགས་ཕུང་རྣམ་པར་སྣང་མཛད། །ས་སངས་རྒྱས་སྤྱན། གཏི་མུག་ཆོས་
དབྱིངས་ཡེ་ཤེས་སོགས་དང་། ལྟ་བ་འཁོར་འདས་དབྱེར་མེད་དུ་ཁས་བླངས་ནས། ་རྣམ་རྟོག་
ཆོས་སྐུ་སོགས་སུན་འབྱིན་པར་བྱེད་པ་ཡང་འདུག་སྟེ། བློ་ལྡན་དང་ཐུག་ན་རང་འཇོམས་པའི་
དངོས་རྒྱུའི་རྒྱུ་ཚོགས་གྲངས་ཚང་བ་ཡིན་ནོ། །ཁོ་བོས་ནི་རྣམ་རྟོག་ཆོས་སྐུར་འདོད་པ་དག་གི་
བློའི་གཏད་ས་དང་། མི་འདོད་པ་དག་གི་ནང་ནས་ངེས་པའི་དོན་བཤད་པ་ལ། མཁས་པ་དག་གི་
བློའི་ཕུགས་གཏད་ས་གཅིག་ཏུ་མཐོང་ཞིང་། རྣམ་རྟོག་དང་ཆོས་སྐུར་འཛིན་ཕན་ཆད་རྟོག་པ་ལས་
མ་འདས། བཟང་ངན་གྱི་བློ་ཞིག་ན་ནི་ཆོས་སྐུ་ཡིན་གྱི་སྤྲོས་པ་ལས་གྲོལ་བས་རང་སྟབས་གང་
བདེ་བའི་རྗེས་སུ་འབྲངས་ན་འཐད་པར་མངོན་ནོ། །སློབ་པ་ལམ་གྱི་ཟུང་འཇུག་གི་རྣལ་འབྱོར་འདི་

ཉིད་ཆོས་ཐམས་ཅད་རོ་མཉམ་དུ་རྟོགས་པའི་མཚན་ཉིད་ཅན་ཡིན་པས། རོ་གཅིག་གི་རྣལ་འབྱོར་
ཞེས་བྱ་སྟེ། བརྟག་གཉིས་ལས།རོ་སྙོམས་དེ་ཉིད་བསྒོམ་པ་ཡིས།མཉམ་ཞེས་བྱ་བ་མཚུངས་
པར་བརྗོད། །དེ་ཡིས་འཁོར་ལོ་རོ་ཞེས་བརྗོད། །སྒོམ་པ་རོ་གཅིག་མཉམ་པ་ཉིད། །འདིས་ནི་
དོན་གྱིས་བརྗོད་པར་བྱ། །ང་ལས་འགྲོ་བ་ཐམས་ཅད་འབྱུང་། །ང་ལས་གནས་གསུམ་པོ་ཡང་
འབྱུང་། །ང་ཡིས་འདི་ཀུན་ཁྱབ་པ་སྟེ། །འགྲོ་བའི་རང་བཞིན་གཞན་མ་མཐོང་། །ཞེས་གསུངས་
པ ་སོ། །བཞི་པ་རྗེས་ཐོབ་ཆོས་ཉིད་ཀྱི་ངང་ལས་མི་གཡོ།མཉམ་བཞག་ཏུ་ཐུགས་རྗེའི་ཀློང་བརྡོལ་
ན་མཉམ་རྗེས་ཀྱི་བར་ལག་འགྱེལ་བ་ཞེས་བྱ་སྟེ། །སྒོམ་མེད་ཀྱི་རང་ངོ་འཕྲོད་པ་ཡིན་ནོ་གནས་
སྐབས་ཐམས་ཅད་དུ་ཆོས་ཉིད་ཉག་གཅིག་པའི་སྣང་བ་ལས་མི་གཡོ་བ་ནི་རྗེས་ཐོབ་ཏུ་ཆོས་ཉིད་
ཀྱི་ངང་ལས་མི་གཡོ་བ་ཞེས་བྱ་ལ།ཆོས་ཉིད་དེ་ཀ་ཐུགས་རྗེ་ཆེན་པོའི་རང་བཞིན་དུ་གྱུར་པས་
སྲིད་པ་ཇི་སྲིད་པར་སེམས་ཅན་རྣམས་ལ་ཕན་པ་དང་བདེ་བ་བསྒྲུབ་པར་མཛད་པ་ནི། མཉམ་
བཞག་ཏུ་ཐུགས་རྗེའི་ཀློང་རྡོལ་བ་ཞེས་བྱའོ། །ཐུགས་རྗེ་ཆེན་པོས་གཞན་དོན་མཛད་པ་ལ་རྗེས་
ཐོབ་ཀྱི་མིང་བཏགས་པ་ཙམ་ཡིན་ལ། དོན་ལ་ནི་མཉམ་བཞག་འབའ་ཞིག་ཡིན་ནོ། །ཚུལ་འདི་
ལ་ནི་སྐུ་གཉིས་ཟུང་འཇུག་ཅེས་བྱ་སྟེ། རང་དོན་ཆོས་ཀྱི་སྐུ་ལས་མི་གཡོ་བར་གཞན་དོན་
གཟུགས་སྐུ་འཆར་ལ། གཞན་དོན་གཟུགས་སྐུ་ཤར་བ་དེ་ཉིད་རང་དོན་ཆོས་སྐུ་ལས་མི་གཡོ་
་བས་ཟུང་འཇུག་ཏུ་བཤད་པ་ཡིན་ནོ། །དེ་ཡང་། རྒྱུད་བླ་མ་ལས། ཆོས་ཀྱི་སྐུ་ལས་མ་གཡོས་
པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང་། །ཞེས་བྱ་བ་ལ་
སོགས་པ་གསུངས་སོ། །དོ་ཧ་ལས། གཉིས་མེད་སེམས་ཀྱི་སྡོང་པོ་དམ་པ་ནི། །ཁམས་གསུམ་
མ་ལུས་ཀུན་ཏུ་ཁྱབ་པར་སོང་། །སྙིང་རྗེའི་མེ་ཏོག་གཞན་ཕན་འབྲས་བུ་འཛིན། །ཞེས་གསུངས་
སོ། །ཚུལ་འདི་ལ་ཕར་ཕྱིན་ཐེག་པར། ལམ་ཆད་པ།་འཇུག་པ་ཆད་པའི་དབང་གིས་མི་སློབ་པའི་
་ལམ་ཞེས་བཞག་པ་ལྟར། འདིར་ཡང་བསྒོམ་བྱ་སྒོམ་བྱེད་ཟད་པའི་དབང་གིས་སྒོམ་མེད་ཀྱི་རྣལ་
འབྱོར་ཞེས་བྱ་བ་ཡིན་ནོ། །འདིར་ཡང་བརྟག་གཉིས་ལས། སྒོམ་མེད་བསྒོམ་པ་པོ་ཡང་མེད། n
།ལྷ་མེད་སྔགས་ཀྱང་ཡོད་མ་ཡིན། །སྤྲོས་པ་མེད་པའི་རང་བཞིན་ལ། །ལྷ་དང་སྔགས་ནི་ཡང་དག་
གནས། །རྣམ་སྣང་མི་བསྐྱོད་དོན་ཡོད་དང་། །རིན་ཆེན་དཔག་མེད་སེམས་དཔའོ། །ཞེས་དང་།
པ ་དཔལ་འདུས་པ་དང་དུས་ཀྱི་འཁོར་ལོ་ལས་ཀྱང་། །དངོས་པོ་མེད་ལ་སྒོམ་པ་མེད། །བསྒོམ་པར་

བྱ་བ་སྒོམ་པ་མིན། །དེ་ལྟར་དངོས་པོ་དངོས་མེད་པས། །སྒོམ་པ་དམིགས་སུ་མེད་པའོ། །ཞེས་
འབྲས་བུའི་གནས་སྐབས་ཉིད་དུ་གསལ་བར་བཤད་པ་དང་། ས་ར་ཧའི་ཞབས་ཀྱི་རྩེ་མོ་དོ་ཧར།
ལྷན་ཅིག་སྐྱེས་གང་བདུད་རྩིའི་རོ། །རྒྱུན་མི་འཆད་པའི་བདག་ཉིད་དེ། །ཆུ་བོའི་རྒྱུན་དང་ནམ་
མཁའ་བཞིན། །མི་འགྱུར་དུས་རྣམས་ཀུན་ཏུ་གནས། །རྟོག་པའི་རྗེས་འབྲངས་ཚད་མའི་བློས།
།ནམ་ཡང་ཤེས་པ་མ་ཡིན་ནོ། །བསམ་མེད་ཡུལ་ལ་རྟག་ཏུ་མེད། །ཡུལ་མེད་བསྒོམ་པར་ག་ལ་
འགྱུར། །སྒོམ་མེད་ཉིད་ཀྱང་ཡོད་མ་ཡིན། །དཔེ་ཡི་དོན་ལ་གང་བྲིས་པ། །སངས་རྒྱས་ཉིད་ཀྱི་
ཐུགས་དང་མཉམ། །ཞེས་གསུངས་པ་ཡིན་ནོ། །དེ་ལྟར་རྣལ་འབྱོར་བཞིའི་རིམ་པ་བློ་དམན་རྣམས་ཀྱིས་
གོ་བདེ་བར་བཤད་པ་འདི་ཡང་། དགེ་སློང་པདྨ་དཀར་པོས་བཀྲ་ཤིས་མཐོང་སྨོན་གྱི་གཙུག་ལག་ཁང་གི་རྩེ་མོ་
གནས་བརྟན་ལྷ་ཁང་དུ་སྦྱར་བའོ། །འདིས་ཀྱང་བསྟན་པ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག །མངྒ་ལཾ།།

༄༅། །ཕྱག་ཆེན་དངོས་གཞིའི་ཞལ་ཁྲིད་གནས་ལུགས་དོན་གྱི་
མན་ངག་ཅེས་བྱ་བ་བཞུགས་སོ།
མཁས་དབང་གྲུབ་རིགས་ཁྱུ་མཆོག་རིན་པོ་ཆེས་གསུངས།
དེ་ཡང་། ཁམས་སྤྲུལ་ཀུན་དགའ་བསྟན་འཛིན་གྱིས་མཛད་པའི་ང་ཚོའི་རྒྱུན་དུ་འདོན་
རྒྱུའི་སྔོན་འགྲོའི་ངག་འདོན་དེའི་བཞུགས་བྱང་ལའང། དངོས་གཞིའི་རྩ་ཐོ་དང་བཅས་པ་ཞེས་
ཕྱག་ཆེན་གྱི་སྔོན་འགྲོ་ཙམ་དུ་མ་ཟད་ཕྱག་ཆེན་གྱི་དངོས་གཞི་ཡང་གསུངས་ཡོད་པ་རེད། དངོས་
གཞིའི་རྩ་ཐོ་དེ་ག་རེ་རེད་ཟེར་ན། སྒོམ་པ་ཕྱི་ཡི་བཅའ་སོགས་ཀྱིས་ལུས་གནད་དང་ངག་གནད།
རང་སེམས་གདོད་དག་སོགས་ཀྱིས་སེམས་གནད་བསྟན་པ་ལྟར། ཕྱག་ཆེན་གྱི་དངོས་གཞི་
ཉམས་སུ་ལེན་པར་བྱེད་པ་དེ་ལ་བཅའ་བ་ལུས་ཀྱི་གནད་དང་། སྒོམ་པ་སེམས་ཀྱི་གནད་གཉིས་
ཡོད། བཅའ་བ་ལུས་ཀྱི་གནད་ལ་ཡང་རྩོལ་བཅས་རྣམ་སྣང་ཆོས་བདུན་དང་། རྩོལ་མེད་སེམས་
ཉིད་ངལ་གསོའི་འདུག་སྟངས་གཉིས་ཡོད། དང་པོ་རྩོལ་བཅས་ཀྱི་གནད་དེ་ལ།སྒོམ་པ་ཕྱི་ཡི་
གཞི་བཅའ་ལུས་གནད་བདུན། །རྐང་པ་སྐྱིལ་ཀྲུང་རེའུ་མིག་བཞིན་བསྣོལ། །ཞེས་གསུངས་པ་
ལྟར་རྐང་པ་གཉིས་རྡོ་རྗེའི་སྐྱིལ་ཀྲུང་དང་། ལག་པ་མཉམ་བཞག་ཕྱག་རྒྱ་ལྟེ་འོག་བཅིངས།
།ཞེས་ལག་མཐེ་བོང་གཉིས་ཀྱིས་སྲིན་ལག་གཉིས་ཀྱི་རྩ་མནན་ནས་ལག་རྒྱབ་བརླ་རྩར་གཏད་
བཞིན་འདུག །སྒལ་ཚིགས་གསེར་གྱི་དུང་རྩེ་བརྩེགས་ལྟར་བསྲང་། །ཞེས་སྒལ་ཚིགས་དངུལ་
དཀར་སྒོར་མོ་བརྩེགས་པ་ལྟར་བསྲང་། དཔུང་པ་རྒོད་གཤོག་བཞིན་དུ་ཕྱིར་ཡང་བརྒྱང་། །ཞེས་
ཕྲག་མགོ་གཉིས་ལ་གོ་དགོས་པ་ལས།གྲུ་མོ་ལ་མི་གོ་བར་ཕྲག་མགོ་ནང་དུ་མི་གུག་པར་ཐལ་
གོང་དགྱེ་ཞེས་པ་ལྟར་ཕྱི་ལ་ཕར་དགྱེ། མགྲིན་པ་ལྕགས་ཀྱུ་ལྟར་བཀུག །ཅེས་ཨོག་ཀོའི་མདུད་

ནོན་ཙམ་དུ་མགྲིན་པ་བཀུག །ལྕེ་བསྒྲིལ་ནས། །ཞེས་ལྕེ་བསྒྲིལ་ནས་ཡ་རྐན་ལ་སྦྱར། སོ་མཆུ་
བར་ཡོད། ཅེས་མཆུ་མི་བཙུམ་པར་མཆུ་བར་ནས་སོ་ཧ་ལམ་མཐོང་ཙམ་བྱེད། ལྟ་སྟངས་རང་
ཚོད་འཛིན། །ཅེས་མིག་སྣ་རྩེར་ཕབ་ནས་སྣ་རྩེའི་ཐད་རྨོས་ཁལ་གྱི་གཉའ་ཤིང་གང་ཙམ་དུ་བལྟ།
ངག་གི་སྨྲ་བཅད། ཅེས་ངག་གི་གནད་སྨྲ་བ་བཅད་ནས། རང་བབ་དབེན་པར་གནས། །ཞེས་
སེམས་ཀྱི་འགྱུ་འཕྲོ་ཐམས་ཅད་མཚམས་འཇོག་ནས། ཤིག་གེ ལྷོད་མེར། བདེ་མོ་མ་ཞིག་གི་
ངང་དུ་འདུག་པ་དེ་བཅའ་བ་ལུས་ཀྱི་གནད་ལ་རྩོལ་བཅས་རྩོལ་མེད་གཉིས་ལས་རྩོལ་བཅས་རེད།
རྩོལ་མེད་ཀྱི་ལུས་གནད་ནི། སེམས་ཉིད་ངལ་གསོའི་འདུག་སྟངས་ཞེས་རྐང་པ་སྐྱི་ཀྲུང་ལག་
གཉིས་པུས་སྟེང་དུ་བཀབ། ལུས་རང་བབ་ཀྱིས་ལྷོད་ཆ་ཡོད་པ། ལྷོད་ཆེ་ཡང་མ་སོང་བར་ལྷོད་ཀྱི་
ནང་ལ་གྲིམ་ཞིག་ཡོད་པ། གྲིམ་ལྷོད་རན་པ་ཞིག་གི་ངང་དུ་འདུག་པ་དེ་རྩོལ་མེད་ཀྱི་འདུག་
སྟངས་རེད། རྒྱུན་དུ་རང་རང་གི་ཉམས་ལེན་མཉམ་གཞག་འདྲ་བྱེད་དུས་བརྟན་ཆ་ཆེན་པོ་ཐོབ་
ཡོད་ན་ལུས་གནད་ལ་ཁྱད་པར་མེད་ཀྱང་། སྤྱིར་ཐུན་བཅད་ནས་བཟུང་ངེས་པར་དུ་ལུས་དྲང་པོར་
བསྲང་ནས་འདུག་རྒྱུ་མ་གཏོགས་གཡས་ལ་བསྔོས་པ་དང་། གཡོན་ལ་བསྔས་པ་སོགས་འདྲ་མི་
འདྲ་ཅི་འདོད་གང་འདོད་བྱེད་ནས་འདུག་རྒྱུ་མེད་གསུངས་ཡོད་པ་རེད། ལུས་གནད་དེ་གཙོ་ཆེ་
གལ་ཆེན་ཡིན་པའི་རྒྱུ་མཚན་ནི། རྟེན་འབྲེལ་ལུས་ལ་བསྒྲིགས་ན་རྟོགས་པ་སེམས་ལ་འཆར།
།ཞེས་གསུངས་པ་དང་། ལུས་དྲང་ན་རྩ་དྲང་། ཞེས་ལུས་ཀྱི་ནང་ལ་གནས་པའི་རྩ་ཐམས་ཅད་
དྲང་པོར་འགྲོ། རྩ་དྲང་ན་རླུང་དྲང་། ཞེས་རྩ་ཡི་ནང་ལ་གནས་པའི་རླུང་དེ་དྲང་པོར་འགྲོ། རླུང་
དྲང་ན་སེམས་དྲང་། ཞེས་ད་ལྟ་རང་རེ་ལ་རྣམ་རྟོག་འཕྲོ་ཚུབ་ཚུབ་ཀྱི་འཕྲོ་འདུ་རྒོད་པོ་མ་ཞིག་
ཡོད་རྒྱུ་འདི་ནི་སེམས་ལས་ཀྱི་རླུང་ལ་བརྟེན་པའི་དབང་གིས་རེད། སེམས་ཀྱི་བུ་ཆུང་ལས་ཀྱི་རླུང་
གི་རྟ་ལ་ཞོན་ནས་གསུངས་དཔེ་བཞག་མཛད་པ་ལྟར། རྣམ་རྟོག་འཕྲོ་འདུ་ཐམས་ཅད་ལས་ཀྱི་
རླུང་གི་བཞོན་པས་བྱེད་པ་རེད། རླུང་འདི་རང་བབས་སུ་གནས་ན་སེམས་ཡང་རང་ཤུགས་ཀྱིས་
རང་བབས་སུ་གནས་པའམ་དྲང་བ་རེད། རྒྱུ་མཚན་དེས་ན་ལུས་གནད་འདི་གལ་ཆེ་གསུངས་པ་
རེད། དེ་ནས་སྒོམ་པ་སེམས་ཀྱི་གནད་ལ། སྤྱིར་མཉམ་བཞག་བྱེད་ཟེར་བ་དེ་སེམས་ལ་བལྟ་བ་
དང༌། སེམས་ངོ་སྐྱོང་བ་ལ་ཟེར་བ་རེད། སེམས་ཟེར་རྒྱུ་དེ་སེམས་ཅན་ཚང་མ་ཡོངས་སུ་རྫོགས་
པའི་རྒྱུད་ལ་ཡོད་པ་ལས། སྲོག་ཆགས་དབུགས་ཐོགས་པའི་སེམས་ཅན་ཞིག་ཡིན་ནས་བཟུང་

སེམས་མེད་པ་གཅིག་ཀྱང་མེད་པ་རེད། སེམས་ཞེས་པ་དེ་འཁྲུལ་བའི་ཆ་ནས་མིང་བཏགས་ན་
སེམས་ཟེར་བ་རེད་ལ། གྲོལ་བའི་ཆ་ནས་མིང་བཏགས་ན་རིག་པའི་ཡེ་ཤེས་ཟེར་བ་རེད། གྲོལ་
འཁྲུལ་གཉིས་ཀྱི་ཁྱད་པར་གྱིས་སེམས་གཅིག་པུ་དེ་ལ་དྭངས་སྙིགས་ཕྱེས་ནས་དྲི་མ་དག་མ་དག་
གིས་སངས་རྒྱས་སེམས་ཅན་གཉིས་སུ་གྱུར་སོང་བ་རེད། སེམས་འདི་འཁྲུལ་བས་བསླད་ནས་
འཁྲུལ་པ་དང་བཅས་འཁྲུལ་པའི་སྦུབས་ལ་འཐུམ་པའི་སྐབས་ན་སེམས་ཅན་རེད། འཁྲུལ་རྟོག་
གི་དྲི་མ་དག་ནས་རིག་པའི་ཡེ་ཤེས་མངོན་དུ་གྱུར་ན་སངས་རྒྱས་རེད། དེས་ན་སངས་རྒྱས་ཡང་
སེམས་ཀྱི་ཐོག་ནས་འབྱུང་བ་རེད་ལ། སེམས་ཅན་ཡང་སེམས་ཀྱི་ཐོག་ནས་འབྱུང་བ་རེད།
སངས་རྒྱས་སེམས་ཅན་གཉིས་ཀ་སེམས་གཅིག་གི་སྟེང་ནས་འབྱུང་བ་མ་གཏོགས་སངས་རྒྱས་
ཟེར་དང་པོ་ནས་སེམས་ངོ་ཁ་ཁ་སྐྱོང་རྒྱུ་ཞིག་དང་། སེམས་ཅན་ཟེར་དང་པོ་ནས་འཁྲུལ་པ་ཁ་ཁ་
ཞིག་ཏེ་རྩ་བ་གཉིས་ཡོད་སོང་བ་མ་རེད། རྩ་བ་གཅིག་ཡིན་ན་ཡང་གང་གིས་ཁྱད་པར་གྱུར་སོང་
བ་རེད་ཟེར་ནི། མ་རིག་པས་བསྐྱེད་པའི་འཁྲུལ་བ་དེ་ཡིས་སངས་རྒྱས་སེམས་ཅན་གཉིས་སུ་ཕྱེས་
ནས་འཁོར་བ་དང་མྱང་འདས་གཉིས་གྲུབ་སོང་བ་རེད། དེ་འདྲའི་སེམས་དེ་ལ་ཅི་འདྲ་ཞིག་ཡོད་
པ་རེད་ཟེར་ན། མཉམ་མེད་དྭགས་པོ་རིན་པོ་ཆེས། རང་སེམས་གདོད་དག་འཁོར་འདས་བྱེད་པོ་
་ཅན། །ཞེས་གསུངས་པ་ལྟར་ཆོས་སྐུ་རྡོ་རྗེ་འཆང་ནས་བཟུང་འཇག་མའི་སྲིན་བུ་ལ་ཐུག་གི་བར་
ཚང་མ་ཐམས་ཅད་ལ་གཞི་རྒྱུད་བདེ་གཤེགས་སྙིང་པོ་ཡོད་མཉམ་རེད། དེ་ལ་བཟང་ངན་དང། ཆེ་
་ཆུང་སོགས་ཅི་ཡང་མེད་པས་ཐམས་ཅད་འདྲ་འདྲ་ཡིན་གསུངས་ཡོད་པ་རེད།། བདེ་གཤེགས་སྙིང་
པོའམ་སེམས་དེའི་ངོ་བོ་ཇི་ལྟ་བུ་ཞིག་རེད་ཟེར་ན། རང་སེམས་གདོད་དག །ཞེས་གཞི་བདེ་
གཤེགས་པོ་དེ་ཡེ་གདོད་མ་ནས་དྲི་མ་ཐམས་ཅད་དང་བྲལ་བ། ་མ་རིག་པའི་སྦུབ་ལས་གྲོལ་བ།
ཁོ་རང་གི་ངོ་བོ་ལ་དྲི་མ་ཐམས་ཅད་གཏན་ནས་ཡོད་མ་མྱོང་བ། གོས་མ་མྱོང་བ་དེ་བདེ་གཤེགས་
སྙིང་པོའམ་རིག་པའི་ཡེ་ཤེས་ཁོ་རང་གི་ངོ་བོ་རེད། ཁོ་རང་གི་ངོ་བོ་དེ་འདྲ་ཡིན་ནའང་། ཀུན་
བཟང་སྨོན་ལམ་ལས། སྣང་སྲིད་འཁོར་འདས་ཐམས་ཅད་ཀུན། །གཞི་གཅིག་ལམ་གཉིས་
འབྲས་བུ་གཉིས། །ཞེས་གསུངས་པ་ལྟར་གཞི་གཅིག་དེ་ལ་ལམ་གྲོལ་འཁྲུལ་གཉིས་བྱུང་། ལམ་
དེ་གཉིས་ཀྱིས་བསྐྱེད་པའི་འབྲས་བུ་སངས་རྒྱས་སེམས་ཅན་གཉིས་བྱུང་བ་རེད། དེ་དག་ཇི་ལྟར་
བྱུང་བ་རེད་ཟེར་ན། རིག་དང་མ་རིག་ཆོ་འཕྲུལ་ཏེ། ཞེས་རིག་མ་རིག་གི་ཆོ་འཕྲུལ་རེད་མ་

གཏོགས་སེམས་ཉིད་རིག་པའི་ངོ་བོ་གཅིག་ལ་དེ་འདྲའི་ཁ་ཁ་ཞིག་མེད་ན་ཡང་། སེམས་དེ་མ་
རིག་པའི་སྦུབས་སུ་འཐུམས་ནས་མ་རིག་པ་དེས་བསྐྱེད་ཡོང་དུས་དུག་གསུམ་ལས་དང་ཉོན་
མོངས་པའི་དབང་གིས་དེ་བསྒྲིབས་ནས་འཁྲུལ་པ་དེའི་རྗེས་སུ་འབྲང་བ་དེ་འཁོར་བ་རེད། དེས་ན་
འཁོར་བ་དེ་མ་རིག་པའི་ཆོ་འཕྲུལ་རེད། ཡང་རིག་པའི་རང་ངོ་ཤེས་ནས་འཁྲུལ་པའི་རྒྱ་ལས་གྲོལ་
ཏེ་འཁྲུལ་པ་དེ་དག་ནས་མ་རིག་པའི་སྦུབས་ལས་གྲོལ་ཡོང་དུས་དེའི་ཆ་དེ་རིག་པའི་ཞེས་སངས་
རྒྱས་ཀྱི་དགོངས་པ་རེད། དེས་ན་སངས་རྒྱས་ཡང་རིག་པའི་ཆོ་འཕྲུལ་རེད། རྒྱུ་མཚན་དེའི་ཕྱིར་
ན། ། འཁོར་འདས་བྱེད་པོ་ཅན། །ཞེས་ཡེ་གདོད་མ་ནས་དྲི་མས་གོས་མ་མྱོང་བ་དང་། ཡོད་མ་
མྱོང་བ། འཁོར་འདས་གང་གི་ཕྱོགས་སུ་མ་ལྷུང་ནའང་རིག་མ་རིག་གི་བྱེད་ལས་ཀྱིས་འཁོར་
འདས་གཉིས་ཀའི་བྱེད་ལས་ཅན་དུ་གྱུར་སོང་བ་རེད་ཅེས་གསུངས་པ་རེད། དེ་ལྟ་བུའི་སེམས་
འདི་ཉམས་སུ་ལེན་ཚུལ་ཇི་ལྟར་དགོས་པ་རེད་ཟེར་ན། འདི་ཉིད་བཟོ་མེད་ངང་དུ་མཉམ་པར་
ཞོགས། །ཞེས་གསུངས་པས།བཟོ་བཅོས་མི་བྱེད་པར་ལྷོད་ཤིག་གེ ཆམ་མེ་མཉམ་པར་འཇོག་
དགོས། བཟོ་བཅོས་མི་བྱེད་པར་ཁོ་རང་གི་ངོ་བོའི་སྟེང་དུ་མཉམ་པར་འཇོག་ནས་དེའི་སྟེང་དུ་མ་
ཡེངས་པའི་དྲན་རྒྱུན་ཙམ་གྱིས་སྐྱོང་འདུག་རྒྱུ་འདི་འདས་པའི་སངས་རྒྱས་ཐམས་ཅད་ཀྱང་ལམ་
འདི་བསྟེན་ནས་གཤེགས་པས་གཤེགས་ཤུལ་དང་། མ་བྱོན་པའི་སངས་རྒྱས་ཐམས་ཅད་ཀྱང་
ལམ་འདི་ལ་བསྟེན་ནས་སངས་རྒྱས་དགོས་པ་དང་། ད་ལྟ་བཞུགས་པའི་སངས་རྒྱས་ཐམས་ཅད་
ཀྱང་ལམ་འདི་ལ་བསྟེན་ཏེ་སངས་རྒྱས་ནས་བཞུགས་པ་ཡིན་པས། འདས་མ་འོང་ད་ལྟ་དུས་
གསུམ་གྱི་སངས་རྒྱས་ཐམས་ཅད་ལམ་འདི་ལ་བསྟེན་ནས་བྱུང་བ་ཡིན་པས། མ་ཡེངས་པ་ནི་
སངས་རྒྱས་ཀུན་གྱི་ལམ། །ཞེས་གསུངས་པ་རེད། དེ་ལ་ཆེད་དུ་རྩོལ་བས་དམིགས་གཏད་
མཚན་འཛིན་གྱིས་བསྒོམ་འདུག་རྒྱུ་ཞིག་མེད་ན་ཡང་།ཁོ་རང་ངོ་ཤེས་ནས་ངོ་འཕྲོད་པ་དེ་མ་
ཡེངས་པའི་ངང་དྲན་རྫིས་རྒྱུན་བསྐྱངས་ན། རིམ་གྱིས་སྤང་བྱའི་དྲི་མ་ཐམས་ཅད་སྒོམ་སྟོབས་
ཀྱིས་སྤངས། རྟོགས་བྱའི་ཡོན་ཏན་ཐམས་ཅད་སྒོམ་སྟོབས་ཀྱིས་རྟོགས། སྤངས་རྟོགས་ཀྱི་ཡོན་
ཏན་ཐམས་ཅད་རང་གི་རྒྱུད་ལ་འབྱོར་བ་ལས་གཞན་ཁ་ཁ་ཞིག་མེད་པས། བསྒོམ་བྱ་གཞན་མེད་
དྲན་ཐོག་ཐག་ཆོད་ཅིག །ཅེས་གསུངས་པ་རེད། དྲན་པས་རྒྱུན་སྐྱོང་དགོས་ཚུལ། མཚན་བརྗོད་
ལས། དྲན་པ་བཞི་པོ་ཏིང་འཛིན་རྒྱལ། །ཞེས་གསུངས་པ་ལྟར་ཕྱག་རྒྱ་ཆེན་པོ་འདི་ལ་ལམ་རྣལ་

འབྱོར་བཞི་ཡི་རིམ་པས། རྩེ་གཅིག་གི་སྐབས་ན་དྲན་རྒྱུན་དེ་རྩོལ་བཅས་ཀྱི་དྲན་པ་དང་། སྤྲོས་
བྲལ་གྱི་སྐབས་ནས་དེ་ཡར་ན་འཕར་བས་རྩོལ་མེད་ཀྱི་དྲན་པ། རོ་གཅིག་གི་སྐབས་ན་ཡང་དག་
གི་དྲན་པ། སྒོམ་མེད་ལ་སླེབས་དུས་སྒོམ་དང་དྲན་པ་གཉིས་ཀའི་ཐ་སྙད་དང་བྲལ་སོང་ན་ཡང་དེ་
ལ་དྲན་པའི་ཐ་སྙད་བྱས་ཏེ་དྲན་ཆོག་རྒྱལ་པོ་ཞེས་སངས་རྒྱས་ཀྱི་ས་ལ་སླེབས་པས། ཕྱག་ཆེན་གྱི་
མཐར་ཐུག་ཟད་ས་དང་། བསྐྱལ་ས་ངོ་མ་དེ་དེ་རེད། སྤྱིར་ཕྱག་ཆེན་གྱི་ཁྲིད་འདི་ལ་དང་པོ་གནས་
འགྱུ་རིག་གསུམ་གྱིས་སྣ་ཁྲིད་ནས་རྩེ་གཅིག་ཆུང་འབྲིང་ཆེ་གསུམ་དང་། དེ་ཇེ་བཟང་ལ་སོང་དུས་
སྤྲོས་བྲལ་ཆུང་འབྲིང་ཆེ་གསུམ། དེ་ཇེ་བཟང་ལ་སོང་དུས་རོ་གཅིག་ཆུང་འབྲིང་ཆེ་གསུམ། དེ་ཇེ་
བཟང་ལ་སོང་དུས་སྒོམ་མེད་ཆུང་འབྲིང་ཆེ་གསུམ་སྟེ་རྣལ་འབྱོར་བཞི་ཀ་གསུམ་རེ་ཕྱེ་ཡོང་དུས་
བཞི་གསུམ་བཅུ་གཉིས་དང་། རྩེ་གཅིག་ལའང་རྩེ་གཅིག་གི་རྩེ་གཅིག །རྩེ་གཅིག་གི་སྤྲོས་བྲལ།
རྩེ་གཅིག་གི་རོ་གཅིག །རྩེ་གཅིག་གི་སྒོམ་མེད། སྤྲོས་བྲལ་ལའང་སྤྲོས་བྲལ་གྱི་རྩེ་གཅིག
།སྤྲོས་བྲལ་གྱི་སྤྲོལ་བྲལ། སྤྲོས་བྲལ་གྱི་རོ་གཅིག །སྤྲོས་བྲལ་གྱི་སྒོམ་མེད། རོ་གཅིག་ལའང་རོ་
གཅིག་གི་རྩེ་གཅིག །རོ་གཅིག་གི་སྤྲོས་བྲལ། རོ་གཅིག་གི་རོ་གཅིག །རོ་གཅིག་གི་སྒོམ་མེད།
སྒོམ་མེད་ལའང་སྒོམ་མེད་ཀྱི་རྩེ་གཅིག །སྒོམ་མེད་ཀྱི་སྤྲོས་བྲལ། སྒོམ་མེད་ཀྱི་རོ་གཅིག །སྒོམ་
མེད་ཀྱི་སྒོམ་མེད་ཏེ་རྣལ་འབྱོར་བཞི་པོ་རེ་རེ་ལ་བཞི་རེ་བཞི་རེ་ཕྱེས་པས་བཅུ་དྲུག་སོགས། རང་
ལུགས་ཀུན་མཁྱེན་པདྨ་དཀར་པོས་ཕྱག་རྒྱ་ཆེན་པོའི་རྒྱས་བཤད། བཤད་སྦྱར་རྒྱལ་བའི་གན་
མཛོད་ཀྱི་ནང་དུ་ལམ་གྱི་རིམ་པའི་སྤང་བྱའི་དྲི་མ་ཐམས་ཅད་རིམ་པས་དག་རིམ་བཞིན་དུ།
རྟོགས་བྱའི་ཡོན་ཏན་ཐམས་རྒྱུད་ལ་རྟོགས་པའི་ཚད་ཐིག་དེ་མུ་རིམ་བཞིན་དུ་བརྩིས་པའི་ཆ་ནས་
དབྱེ་བ་མཛད་ནས་གསུངས་ཡོད་པ་ལྟར། ད་ལྟ་ལས་དང་པོ་པའམ་གང་ཟག་རིམ་གྱིས་པ་
ཐམས་ཅད་ཕྱག་རྒྱ་ཆེན་པོ་ལ་ཐབས་ཀྱིས་དཀྲི་ནས་ཁ་དྲངས་བའི་ཆེད་དུ་དམིགས་རྡེལ་འཇོག་
ནས་སེམས་གནས་རྩལ་དགོས་པས། དེ་ལ་མ་དག་པ་རྡེའུ་ཤིང་བུ་ལ་རྟེན་བཅའ་ཚུལ་ཞིག་དང་།
དག་པ་རྒྱལ་བའི་སྐུ་གསུང་ཐུགས་རྟེན་ལ་རྟེན་བཅའ་བ་གཉིས་ཡོད། དང་པོ་མ་དག་པ་རྡེའུ་ཤིང་
བུ་ལ་རྟེན་བཅའ་བ་ལ་དམིགས་རྡེལ་དུ་རྡེའུ་དང་། ཡང་ན་ཤིང་ཐུར་གང་རུང་ཞིག་མདུན་དུ་
འཇོག་ནས་མིག་གིས་ཀྱང་དེ་ལ་བལྟ། སེམས་ཀྱང་དེ་ལ་གཏད། རྣམ་རྟོག་གཞན་མི་འགྱུ་ནས་དེ་
གཅིག་པུའི་སྟེང་ལ་སེམས་རྩེ་གཅིག་ཏུ་གཏད། རྣམ་རྟོག་གཞན་འགྱུ་ན་དེ་བཀག་ནས་དམིགས་

རྡེལ་དེའི་སྟེང་དུ་ཚུར་བཀུག་ནས་བལྟ། ཇི་ཙམ་གནས་ན་གནས་བཅུག །དེ་ལྟར་རེས་འཇོག་
གིས་ཡང་ཡང་བལྟ། སེམས་གཏད་དུས་རང་བབ་ཀྱི་ཆམ་གྱིས་འཇོག་པ་མ་གཏོགས། རྡེའུ་དེའི་
གཟུགས་དང་། དབྱིབས། ཁ་དོག་སོགས་ལ་དཔྱད་པ་བྱེད་མི་དགོས། ཡང་རྡེའུ་ཕར་ལེན་ནས་
དེ་ཡི་མལ་དུ་རྡེའུ་ཡོད་པར་བསམ་ནས་གོང་ལྟར་དུ་སེམས་གཏད་ནས་རྡེའུ་ཡོད་མེད་རེས་འཇོག་
གིས་ཡང་ཡང་སྦྱང་། དམིགས་རྡེལ་ཤིང་ཐུར་བཞག་ན་ལའང་གོང་ལྟར་སེམས་གཏད། ཤིང་ཐུར་
དང་རྡེའུ་གང་རུང་གཅིག་གིས་ཆོག་པ་ལས།་གཉིས་ཀ་དགོས་པའི་རྒྱུ་མཚན་ཅི་ཡང་ཡོད་པ་མ་
རེད། གཉིས་པ། དག་པ་རྒྱལ་བའི་སྐུ་གསུང་ཐུགས་རྟེན་ལ་རྟེན་བཅའ་བ་ནི། མདུན་དུ་སྟོན་པ་
བཅོམ་ལྡན་འདས་ཀྱི་སྐུ་ཞིག་འཇོག་དེ་ལ་དམིགས་པ་གཏད། སྐུ་དེ་ལ་དམིགས་པ་རྩེ་གཅིག་ཏུ་
གཏད་སྐབས་ཀྱང་སྐུ་རྒྱུ་ཆ། དབྱིབས།་ཁ་དོག་སོགས་ལ་བརྟག་དཔྱད་མི་གཏོང་བར་སྟོན་པ་
བཅོམ་ལྡན་འདས་ཀྱི་སྐུ་མཚན་དཔེའི་བརྒྱན་པ་དེ་ལ་སེམས་གཏད་ནས་ཆམ་གྱིས་འཇོག ་།ཡང་
སྐུ་དེ་ཚུར་ལེན་ནས་དེའི་མལ་དུ་དེ་ངོ་མ་འདྲ་ཞིག་སེམས་ཀྱིས་བསམ་ནས་དེ་ལ་སེམས་རྩེ་གཅིག་
ཏུ་གཏད། དེ་ལྟར་རེས་འཇོག་གིས་བལྟ་བ་དེ་རྒྱལ་བའི་སྐུ་ལ་རྟེན་བཅའ་བ་རེད། དེ་ནས་གསུང་
ཡི་གེ་ལ་རྟེན་བཅའ་བ་ནི། ཨཱཿཡིག་དཀར་པོ་བྲིས་པའི་ཙཀླུ་ཞིག་མདུན་དུ་འཇོག་།དེ་ལ་གོང་
བཞིན་སེམས་གཏད། ཡང་དེ་ཕར་ལེན་ནས་དེ་ཡི་མལ་དུ་ཨཱཡིག་དཀར་པོ་ཞིག་གསལ་བཏབ་
ནས་སེམས་གཏད་པ་སོགས་གོང་བཞིན་སྦྱང་།དེ་ནས་ཐུགས་ཐིག་ལེ་ལ་སེམས་གཏད་པ་ནི། །
ཐིག་ལེ་མཐིང་ཀ་བྲིས་པ་ཞིག་མདུན་དུ་འཇོག་ནས་དེ་ལ་སེམས་གཏད། ཡང་དེ་ཚུར་ལེན་ནས་།
དེའི་མལ་དུ་དེ་ལྟར་གསལ་བཏབ་ནས་དེ་ལ་སེམས་རྩེ་གཅིག་ཏུ་གཏད། དེ་ལྟར་རེས་འཇོག་
གིས་ཡང་ཡང་སྦྱང་དགོས། དེ་ལྟར་མ་དག་པ་རྡེའུ་ཤིང་བུ་ལ་རྟེན་བཅའ་བ་དང་། དག་པ་རྒྱལ་
བའི་སྐུ་གསུང་ཐུགས་རྟེན་ལ་བཅའ་དེ་སེམས་གནས་པའི་ཐབས་བཙལ་བ་རེད་མ་གཏོགས་དངོས་
གཞི་ཡིན་པ་མ་རེད། ལས་དང་པོ་པ་ལ་རྣམ་རྟོག་གཅིག་རྗེས་གཅིག་མཐུད་རླུང་འཚུབ་མ་འཚུབ་
སྐོར་བཞིན་འཕྲོ་མ་ཆད་པར་རྒྱུ་བའི་རྣམ་རྟོག་འདི་ཕར་དགག་ནས། སེམས་དེ་གཅིག་གི་སྟེང་དུ་
གནས་པའི་ཐབས་ཙམ་མམ། ཐབས་བཙལ་བས་ན་སེམས་གནས་བཙལ་བ་ཞེས་ཟེར་བ་རེད།
སེམས་གནས་བཙལ་བ་དེས་སེམས་ཀྱི་ཁ་ལོ་འདྲ་བཏུལ་ནས་ཡུན་རིང་པོར་སྦྱངས་པ་བྱས་ནས། ་
སེམས་ཅུང་ཟད་གནས་པའི་སྐབས་གནས་འགྱུ་རིག་གསུམ་ཁྲིད་དགོས་པས། དེ་ཡང་། སེམས་

འདས་པའི་རྟོག་པ་ཐམས་ཅད་ཀྱི་རྗེས་མི་གཅོད། འདས་པ་ཞེས་པ་དེ་འཕྲོ་ཚར་བའི་རྣམ་རྟོག་
རེད། དེའི་རྗེས་མི་གཅོད་པར་ཕར་འཇོག །མ་འོངས་པའི་རྣམ་རྟོག་གི་མདུན་མི་བསུ། མ་འོངས་
པ་ཞེས་པ་དེ་སླར་འཕྲོ་དགོས་པའི་རྣམ་རྟོག་རེད། དེའི་མདུན་མི་བསུ་བར་ཕར་འཇོག །
འདས་པའི་རྟོག་པ་དེ་ཕར་འགག །མ་འོང་བའི་རྟོག་པ་མ་ཚུར་སྐྱེས་པའི་རྣམ་རྟོག་དེ་གཉིས་ཀྱི་
བར་ད་ལྟའི་རིག་པ་འདི་ཡི་སྟེང་དུ་རང་བབ་ཏུ་འཇོག་སྐབས་རྣམ་རྟོག་མེད་པ་ཆམ་གྱིས་གནས་པ་
དེ་ལ་རྒྱ་མཚོ་རླབས་དང་བྲལ་བ་ལྟ་བུ་ཞེས། དཔེར་ན་རྒྱ་མཚོ་ལ་རླུང་གིས་ཡང་མི་སྐྱོད། རླབས་
ཡང་མི་འཕྱུར་བར་ལྟེམས་སེ་གནས་པ་བཞིན་དུ། རྣམ་རྟོག་གིས་མ་བསླད་པར་སེམས་ཁོ་རང་གི་
སྟེང་དུ་ཆམ་གྱིས་གནས་པ་དེ་ལ་གནས་པ་ཞེས་ཟེར་བ་རེད། གནས་པ་དེའི་སྟེང་དུ་ཆམ་མེར་
གནས་སྐབས་ལས་ཀྱི་རླུང་གི་དབང་གིས་རྣམ་རྟོག་དེ་ཚུར་བསྐྱེད་ཡོང་སྐབས་རྣམ་རྟོག་གི་རྒྱུན་དེ་
བུན་བུན་ཙམ་ཞིག་སྐྱེ་ཡོང་དེ་ལ་འགྱུ་བ་ཟེར་བ་རེད། གནས་པའི་སྐབས་ན་འགྱུ་བ་ཤེས་པ་དང་།
འགྱུ་བའི་སྐབས་ན་གནས་པ་ཤེས་པའི་ཤེས་འདུག་མཁན་རིག་འདུག་མཁན་དེ་ལ་རིག་པ་ཟེར་བ་
རེད། དེས་ན། གནས་པ་རྒྱ་མཚོ་འཁྱིལ་འདྲ་ལ། འགྱུ་བ་ཉ་མོ་འཁྱུག་འདྲ། རིག་པ་སྒང་ཁའི་
སོ་པ་འདྲ། ཞེས་དཔེར་ན། མཚོ་ཁའི་རི་སྒང་སྟེང་ནས་མི་ཞིག་གིས་མར་བལྟས་ན། མཚོ་དེ་དང་
པོ་རླབས་དང་བྲེལ་བ་ལྟེམ་མེར་ཡོད་པ་ཡང་རིག །ཡང་མཚོ་དེའི་གཏིང་ནས་ཡར་ཉ་འཁྱུག་པས་
རྦ་རླབས་གཡོ་བ་ཡང་རིག་པ་རེད། རིག་འདུག་མཁན་གྱི་མི་དེ་ལ་སོ་པ་ཟེར་བ་བཞིན་དུ། རང་
གི་སེམས་འདི་རྣམ་རྟོག་གིས་མ་བསླད་པར་ཆམ་མེར་གནས་པ་ཡང་རིག །ཡང་རྣམ་རྟོག་འགྱུ་
ནས་གཡོ་བ་ཡང་རིག །གནས་པ་དང་འགྱུ་བ་ཤེས་འདུག་མཁན་དེ་ལ་རིག་པ་ཟེར་བ་རེད། དེ་
སྒང་ཁའི་སོ་པ་ལ་དཔེ་བཞག་པ་རེད། འགྱུ་ཡོང་རྒྱུའི་རྣམ་རྟོག་ཁོ་རང་གི་ངོ་བོ་ལ་བལྟས་བཞག་
ན། གནས་པའི་སྟེང་དུ་ཚུར་ལྟེམས་སེ་འགྲོ་རྒྱུ་མ་གཏོགས། འགྱུ་བ་གཅིག་ནས་གཉིས་སུ་ཕར་
བརྒྱུད་མི་ཐུབ་ནས་གནས་པའི་ཐོག་ཏུ་འདུག །གནས་པ་དེའི་ངང་ནས་ཡང་འགྱུ།་འགྱུ་བ་དེ་
འགྱུས་མ་ཐག་ཡང་རིག་པས་ངོས་ཟིན་ནས། འགྱུ་བ་ཁོ་རང་གི་ངོ་བོ་ལ་བལྟས་ན། གནས་འགྱུ་
གཉིས་གཅིག་མ་གཏོགས་གནས་པའི་སེམས་འདི་རེད། འགྱུ་བའི་སེམས་འདི་རེད་ཟེར་ནས་ཁ་
ཁ་ལ་དབྱེ་རྒྱུ་མེད་པར་འགྱུ་བའི་ཐོག་ཏུ་སླེབས་ཡོང་བ་རེད། དེ་ལྟར་བསྐྱར་བསྐོར་གྱིས་ཡང་ནས་
ཡང་དུ་སྦྱང་དགོས། གནས་པ་དང་འགྲུ་བ་དེ་གཉིས་སྒོམ་གྱི་དངོས་གཞི་མ་རེད། དེ་རིག་པ་ལ་

འགྱུར་དགོས་པ་རེད། ལམ་རིམ་གྱིས་པའི་དབང་དུ་བྱས་ནས་སེམས་ཀྱི་ངོ་བོ་རིམ་པས་ངོ་སྤྲད་
སྐབས། གནས་འགྱུ་གཉིས་ཐོག་མར་སེམས་ཀྱི་བཞག་ཐབས་ཙམ་དུ་ངོ་སྤྲད། དེ་ངོ་འཕྲོད་ཚར་
དུས་རིག་པ་དེ་ངོ་སྤྲད། རིག་པ་ངོ་འཕྲོད་ན་རིག་པ་དེ་རིམ་གྱིས་བརྟན་པ་ཐོབ། རྩལ་རྫོགས།
རྐང་ཚུགས་ནས་སྒོམ་ངོ་མ་ལ་རིག་པ་དེ་འགྱུར་དགོས་པ་རེད། སྤྱིར་གནས་འགྱུ་རིག་གསུམ་ལ་
གནས་པ་དང་འགྱུ་བ་ཟེར་ནས་ཁ་ཁ་ཞིག་དང་། རིག་པ་ཟེར་ནས་ཁ་ཁ་ཞིག་ཡོད་པ་མ་རེད་དེ།
ཡིན་ཡང་། དྭངས་སྙིགས་ཀྱི་དབྱེ་བས་བཟང་ངན་ཡོད་སོང་བ་རེད། དེ་ལྟར་བསྒོམས་བསྒོམས་
དུས་ནམ་ཞིག་ན་རིག་པ་རྒྱུན་ཇེ་རིང་དང་། ཤུགས་དང་ནུས་པ་ཇེ་ཆེ་ལ་སོང་ནས། འགྱུ་བ་འགོ་
རྩོམ་པ་དང་རིག་པ་སླེབས་པ་དུས་མཉམ་དུ་བྱུང་སྐབས། གནས་འགྱུའི་བར་ལག་འགྱེལ་ཞེས་
རིག་པ་རྩལ་རྫོགས་པ་རེད། དེ་སྐབས་རིག་པ་དེ་རྒྱུན་སྐྱོང་དགོས་གསུངས་ཡོད་པ་རེད། རིག་པ་
དེ་རྒྱུན་ཇི་ལྟར་སྐྱོང་དགོས་ཟེར་ན། རང་རིག་ངོས་བཟུང་བྲལ་བ་སྟོང་པ་ཉིད། །སྟོང་པའི་རང་
མདངས་རྣམ་རྟོག་སྣང་བའི་རྩལ། །གཉིས་མེད་བློ་འདས་ལྷན་ཅིག་སྐྱེས་པའི་དབྱིངས། །གནས་
ལུགས་རང་ངོ་ཇི་བཞིན་ཤེས་པར་བྱ། །ཞེས་གསུངས་པ་ལྟར། རིག་པ་ཁོ་རང་གི་ངོ་བོ་ལ་
དབྱིབས་དང་ཁ་དོག །ཚད་དང་མཚན་ཉིད་སོགས་འདི་རེད་འདི་མ་རེད་ཟེར་ནས་དཔྱད་ར་གཏོང་
སའི་ཡུལ་མེད་པ། ངོ་བོ་སྟོང་པ་ཉིད་ཀྱི་ཆ་ནས་ངེས་བཟུང་ཐམས་ཅད་དང་བྲལ་བའི་སྟོང་པ་ཉིད།
སྟོང་པ་དེ་སྟོང་པ་ཕྱང་ཆད་བེམ་སྟོང་ནམ་མཁའ་ལྟ་བུ་མ་ཡིན་པ་སྟོང་ཉིད་དེ་ལ་རིག་པའི་ཡེ་ཤེས་
དེས་འདུ་བྲལ་མེད་པ་ཏིལ་ལ་མར་བཞིན་དུ་རང་ཆས་སུ་ཁྱབ་ཡོད་པ། སྟོང་བཞིན་དུ་སྣང་བ།
སྣང་བཞིན་དུ་སྟོང་པ། དེ་འདྲ་ཞིག་རེད།སྟོང་པའི་རང་མདངས་རྣམ་རྟོག་སྣང་བའི་རྩལ། །ཞེས་
སྟོང་ཉིད་དེའི་ངང་ནས་འཕྲོ་བའི་རྣམ་རྟོག་དེ་ཆེད་དུ་དགག་དགོས་ཨི་རེད་ཟེར་ན། དགག་དགོས་
པ་མ་རེད་ལ། དགག་ཐུབ་པ་ཡང་མ་རེད་པས། རྣམ་རྟོག་སྐྱེ་ན་སྐྱེ་ཆུག །དཔེར་ན་ཤེལ་སྒོ་
དྭངས་མའི་ངོས་ལ་གཟུགས་མ་ཤར་ན་སྟོང་ཆམ་མེར་ཡོད་ལ། གཟུགས་ཤར་སའི་གོ་མ་འགག་
པར་ཡོད་པས། གཟུགས་ཤར་ན་ཤར་ཆོག་ཆོག་ལ་ཡོད། དཔེ་དེ་བཞིན་དུ། རྣམ་རྟོག་མ་སྐྱེས་ན་
མ་སྐྱེས། སྟོང་ཉིད་ངང་ལ་དྭངས་ཆམ་མེར་ཡོད། རྣམ་རྟོག་སྐྱེ་སའི་གོ་མ་འགག་པར་ཡོད་པས།
རྣམ་རྟོག་སྐྱེས་ན་སྐྱེ་ཆོག་ཆོག་ལ་ཡོད། གཉིས་མེད་བློ་འདས་ལྷན་ཅིག་སྐྱེས་པའི་དབྱིངས།བསམ་
།ཞེས་གསུངས་པས། རྣམ་རྟོག་སྐྱེས་མ་སྐྱེས་ཀྱི་ཁྱད་པར་མེད་པ། དེ་ལ་དགག་སྒྲུབ་དང་རྩོལ་

བས་མ་བསླད་པ། འཛིན་པ་མ་ཞུགས་པར་སྟོང་ཉིད་ཀྱི་ངང་སྐྱོང་དགོས། གྲུབ་ཐོབ་སྙེ་མོ་པའི་
ཞལ་ནས་ཀྱང་། རྣམ་རྟོག་འདི་རྒྱ་མཚོ་རྦ་རླབས་དང་འདྲ། །སྐྱེས་ཀྱང་ཁོ་རང་གི་ངོ་བོ་སྟོང་། །མ་
སྐྱེས་སྐྱེ་མེད་འདི་དྭངས་རེ་སྤྲོ། །ཞེས་གསུངས་པ་རེད། དེ་དོན་ཅི་འདྲ་ཞིག་རེད་ཟེར་ན། སེམས་
དེ་འདྲའི་སྟོང་ཉིད་ངང་ལ་གནས་པ་དེ། དཔེར་ན་རྒྱ་མཚོ་རླབས་དང་བྲལ་བ་ལྟ་བུ་ཞིག་ལ་དཔེ་
མཚོན་ན། རྣམ་རྟོག་འདི་རྒྱ་མཚོའི་རླབས་ལྟ་བུ་ཡིན་གསུངས་པ་རེད། རྦ་རླབས་ཀྱང་རྒྱ་མཚོ་དེ་
ལས་བྱུང་ཞིང་དེ་ལས་ལོགས་སུ་མེད་པ་ལྟར། རྣམ་རྟོག་ཀྱང་སེམས་ཉིད་སྟོང་པ་དེའི་ངང་ནས་
ཤར་བ་མ་གཏོགས་དེ་ལས་ཡས་འགོལ་བའི་གཞན་དག་ནས་སླེབས་པ་མིན་པས། རྣམ་རྟོག་
སྐྱེས་ཀྱང་སྟོང་པ་ཉིད་དེ་ལས་ལོགས་སུ་མེད་པས་ཁོ་རང་གི་ངོ་བོ་སྟོང་པས་དགག་མི་དགོས་ལ།
མ་སྐྱེས་ན་ཁོ་རང་སྐྱེ་བ་མེད་པའི་དོན་ཡིན་པས་བསྒྲུབ་མི་དགོས་ཞེས་གསུངས་པ་རེད། ཨོ་རྒྱན་
ཆེན་པོས། འདི་ལྟར་ཡིད་ཀྱི་ཡུལ་དུ་འགྱུ་བ་ཡི། །ཉོན་མོངས་དུག་ལྔའི་རྟོག་པ་ཅི་ཤར་ཡང་།
།སྔོན་བསུ་རྗེས་དཔྱོད་བློ་ཡིས་བཅོས་མི་གཞུག །འགྱུ་བ་རང་སར་བཞག་པས་ཆོས་སྐུར་གྲོལ།
།ཞེས་གསུངས་པ་ལྟར་དུ། སེམས་ལ་རྣམ་རྟོག་ཞིག་སྐྱེས་ནས་བཟུང་ཉོན་མོངས་དུག་ལྔའི་རྟོག་
ཚོགས་བརྒྱད་ཅུ་སོགས་མ་གཏོགས། དེ་ལས་ལོགས་སུ་གྱུར་པའི་རྣམ་རྟོག་ཞིག་མེད་ལ། རྟོག་
ཚོགས་དེ་དག་ལས་ལོགས་སུ་གྱུར་པའི་རྣམ་རྟོག་ཞིག་མེད་པས། ཉོན་མོངས་དུག་ལྔའི་རྟོག་པ་
ཅི་ཤར་ན་ཡང་དེ་ལ་བློ་ཡིས་བཅོས་མི་གཞུག་ཏེ་སྔོན་ནས་ཡང་མི་བསུ། རྗེས་སུ་ཡང་མི་གཅོད།
བཅོས་བསྒྱུར་ཡང་མི་བྱེད་པར་རྣམ་རྟོག་ཇི་ལྟར་འགྱུས་ཀྱང་འགྲུ་བ་ཁོ་རང་གི་ངོ་བོ་ལ་བལྟ་སྐབས།
རང་སར་དྭངས་འགྲོ་བ་མ་གཏོགས། རྣམ་རྟོག་ཚུགས་ཐུབ་ཏུ་འདུག་ཐུབ་པ་ཞིག་ཡོད་པ་མ་རེད།
རྣམ་རྟོག་དྭངས་པའི་ཆ་དེ་ཡེ་ཤེས་རེད། ཡེ་ཤེས་ལྔ་པོ་ཡང་། དཔེར་ན། ཞེ་སྡང་གི་རྟོག་པ་དྲག་
པོ་ཞིག་སྐྱེ་སྐབས། ཞེ་སྡང་གི་ངོ་བོ་བལྟས་ཙ་ན། ཞེ་སྡང་ཞེས་ཁ་ཁ་ཞིག་མེད་པ་རྣམ་རྟོག་རེད།
རྣམ་རྟོག་དེའི་ངོ་བོ་ལ་བལྟས་དུས་གཟུགས་དང་། ཁ་དོག །དབྱིབས། མཚན་མ་ལ་སོགས་པ་
ཅི་ཡང་མེད་པ་དྭངས་འགྲོ་བ་རེད། དྭངས་བའི་ཆ་དེ་ལ་ཞེ་སྡང་རྣམ་དག་མེ་ལོང་ཡེ་ཤེས་ཞེས།
ཞེ་སྡང་དག་པའི་ཆ་རིག་པའི་ཡེ་ཤེས་གསལ་བའི་ངར་དང་ལྡན་པ་དེ་ལ་མེ་ལོང་ཡེ་ཤེས་ཟེར་བ་
རེད། དེ་བཞིན་དུ། འདོད་ཆགས་ཀྱི་རྟོག་པ་དྲག་པོ་སྐྱེས་ཙ་ན། དེ་ཡི་ངོ་བོ་ལ་བལྟ་སྐབས་
གཟུགས་དང་ཁ་དོག་སོགས་གང་ཡང་མ་གྲུབ་པར་དྭངས་འགྲོ་བ་རེད། འདོད་ཆགས་དག་པའི་

ཆ་རིག་པའི་ཡེ་ཤེས་བདེ་བའི་ཉམས་དང་ལྡན་པ་དེ་ལ་སོ་སོར་རྟོགས་པའི་ཡེ་ཤེས་ཞེས་ཟེར་བ་
རེད། དེ་བཞིན་དུ། གཏི་མུག་གྲོལ་བའི་ཆ་དེ་ཆོས་དབྱིངས་ཡེ་ཤེས། ང་རྒྱལ་གྲོལ་བའི་ཆ་དེ་
མཉམ་ཉིད་ཡེ་ཤེས། ཕྲག་དོག་གྲོལ་བའི་ཆ་དེ་བྱ་གྲུབ་ཡེ་ཤེས་ཟེར་བ་རེད། མདོར་ན། དེ་ལྟར་
བསྒོམ་དུས་ཉོན་མོངས་དུག་ལྔའི་རྟོག་པ་དྲག་པོ་ག་རེ་སྐྱེས་ཡོང་ན་དེའི་ངོ་བོ་ཕར་བལྟ་དུས་ཡེ་
ཤེས་ལྔའི་ངོ་བོ་ལ་གྲོལ་བའི་ཆ་དེ་ལ་ཡེ་ཤེས་ལྔ་ཟེར་བ་རེད། རྣམ་རྟོག་གཅིག་ནས་གཉིས་སུ་ཁ་
རྒྱུད་ནས་སྐྱེས་ན་དེ་འཁྲུལ་པ་རེད། གཅིག་ནས་གཉིས་སུ་ཁ་རྒྱུད་མ་ཐུབ་ནས་དང་པོ་སྐྱེས་པ་
དེའི་ངོ་བོ་ལ་བལྟས་ཙ་ན། རང་སར་གྲོལ་ཐུབ་ན་རྣམ་རྟོག་གྲོལ་བ་ཟེར་བ་རེད། དེ་ལྟར་འཇོག་
དུས་བཞག་ཐབས་དེ་ལ། བཀའ་བརྒྱུད་གོང་མ་རྣམས་ཀྱི་ཞལ་རྒྱུན་ལ། ལས་དང་པོ་རྣམས་ཀྱིས།
མིག་གིས་མིག་ལ་བལྟས་པ་ལྟར་འཇོག་དགོས། ཞེས་རང་གི་མིག་གིས་རང་གི་མིག་ལ་བལྟས་
བ་ལྟར་འཇོག་དགོས་གསུངས་པ་རེད། ཡང་། མིག་གིས་ལྟག་མདོར་བལྟས་པ་ལྟརའཇོག་
།ཞེས་རང་གི་མིག་གིས་རང་གི་ལྟག་པ་ལ་བལྟས་པ་ལྟར་འཇོག་དགོས་གསུངས་པ་རེད། དེ་ཅིའི་
ཕྱིར་དེ་ལྟར་དགོས་པ་རེད་ཟེར་ན། རྣམ་རྟོག་ཞེས་པ་འདི་ཡུལ་ལྔའི་སྟེང་དུ་སྒོ་ལྔའི་ཤེས་པ་འཕྲོ་
བ་དང་། ལྷག་པར་དུ་མིག་གི་སྒོ་ལ་བརྟེན་ནས་འཁྲུལ་རྟོག་འདི་འབྱུང་པའི་རྒྱུ་མཚན་གྱིས་ཡིན་ཏེ།
ཇོ་བོ་རྗེ་དཔལ་ལྡན་ཨ་ཏི་ཤས། ཀཱ་ར་ཡུལ་ལ་བཅིངས་པ་ཡིས། །འགྱུ་བའི་རྒྱུན་ཐག་གཅོད་པར་
བྱེད། །ཅེས་གསུངས་པས། ཀཱ་ར། ཞེས་མིག་ལ་གོ་དགོས། ཡུལ་ལ་བཅིངས་པ་ཡིས། །ཞེས་
མིག་གི་དབང་བརྟེན་དབང་ཡུལ་དེ་ཚུར་བཀུག་སྟེ་ཁ་ནང་དུ་སྐོར་ནས་མིག་གིས་མིག་ལ་བལྟས་
པ་ལྟར་འཇོག་དུས། འགྱུ་བའི་རྒྱུན་ཐག་གཅོད་པར་བྱེད། །ཅེས་མིག་གི་ཡུལ་ཤེས་ལ་བརྟེན་
ནས་འགྱུ་བའི་རྣམ་རྟོག་གི་རྒྱུན་ཐག་དེ་འཆད་འགྲོ་བ་རེད་གསུངས་པ་རེད། དེ་ཡང་། མིག་གིས་
མིག་ལ་བལྟ་དུས་མི་མཐོང་ཡང་། མིག་གི་ལམ་ནས་ཤེས་པ་དེ་ཕྱི་ལ་མི་བཀྲམ་པར་ཚུར་ནང་དུ་
བསྐོར་ནས་འཇོག་དུས། རྣམ་རྟོག་གི་རྒྱུ་བ་འགག་འགྲོ་བ་རེད། དེའི་ངང་དུ་ཁ་ནང་དུ་ལོག་ཙམ་
གྱི་ངང་ནས་སེམས་ཀྱི་ངོ་འཕྲོད་ཡོང་གསུངས་པ་རེད། ཡང་། མིག་གིས་ལྟག་མདོར་བལྟ་དུས་
ལྟག་མདོ་མི་མཐོང་ཡང་། ཤེས་པ་ནང་དུ་བཀུག་ནས་ཁ་ནང་དུ་ལོག་ཙམ་གྱི་ངང་ནས་རིག་པའི་
ཡེ་ཤེས་དེ་ངོ་འཕྲོད་ཡོང་བ་རེད་ཞེས། གསར་རྙིང་གཉིས་ཀའི་བླ་མ་རྣམས་ཀྱིས་དེ་ལྟར་གསུངས་
པ་རེད། དེའི་བཞག་ཐབས་དེ་ལ། སྔོན་གྱི་བླ་མ་རྣམས་ཀྱིས་རྟོགས་ལྡན་རྒན་པོའི་ཉམས་ཁྲིད་

མཛད་སྐབས། དཔེ་བཞག་ནས་གསུངས་ཡོད་པ་རེད། དཔེར་ན་མི་ཞིག་ཐག་རིང་པོ་ནས་ཡོང་
བ་འམ། ཡང་ན། ལས་དཀའ་ཤུགས་དྲག་ཅན་ཞིག་གིས་ཐང་ཆད་སྐབས་མལ་གསོ་ནས་གདན་
ལ་འདུག་སྐབས། ལྷོད་མེ་རེ། བདེ་འབོལ་ལེ་མལ་གསོ་བདེ་བ་ཞིག་ཡོང་བ་རེད། དེ་ཡི་ངང་
ནས་ཡང་འདུག་ཞིག་བྱས་ན་དེ་ལས་ཀྱང་བདེ་བའི་ལུས་སེམས་ལྷོད་ཆ་ཅན་ཞིག་ཡོང་རྒྱུ་ཡོད་པ་
རེད། དཔེ་དེ་བཞིན་དུ་ད་ལྟའི་རྣམ་རྟོག་དྲག་པོས་ཐང་ཆད་སྐབས་ཁ་ནང་དུ་ལོག་ཙམ་གྱི་ངང་ལ་
བཞག་ན་བདེ་འབོལ་ལེ་བའི་གནས་ཆ་ཞིག་ཡོང་བ་རེད། དེའི་ངོ་བོ་ལ་ཡང་བལྟ་ཞིག་བྱས་ན་
རིག་པའི་ངོ་འཕྲོད་ཡོང་བ་རེད་གསུངས་པ་རེད། གནས་པའི་ཐོག་ཏུ་ཡང་བསྐྱར་གནས་པ་ཤེས་
མཁན་ཞིག་ཡོད་པ་དེའི་སྟེང་དུ་འཇོག་དགོས། ཤེས་འདུག་མཁན་དེ་གོང་གི་གནས་འགྱུ་རིག་
གསུམ་སྐབས་ཀྱི་དང་པོ་གནས་པ་ཤེས། དེ་ནས་འགྱུ་བ་ཤེས་འདུག་མཁན་གྱི་རིག་པ་དེ་རེད།
གནས་པའི་ཐོག་ལ་འཇོག་དུས་གནས་འདུག་སྙམ་པའི་ཤེས་པ་གནས་པ་དེ་ལས་དྭངས་ཙམ་གྱི་
ཤེས་པ་དྭངས་ཆ་ཅན་དེ་རྒྱུན་སྐྱོང་དགོས། གནས་པའི་ཤེས་པ་དེ་དང། གནས་པ་དེ་ལས་དྭངས་
ཙམ་གྱི་ཤེས་པ་དེ་གཉིས་གཉིས་སུ་ཡོད་པ་ཨི་རེད་ཟེར་ན། གཉིས་སུ་ཡོད་པ་མ་རེད་གཅིག་པ་
རེད། གཅིག་ཡིན་ན་ཁྱད་པར་ཅི་ཡོད་སྙམ་ན། དྭངས་ཆ་ཡོད་མེད་ཀྱི་ཁྱད་པར་ཡོད་པ་རེད་ལ།
དང་པོ་གནས་པ་དེའི་ངང་དུ་བསྡད་ན་དེ་ལ་ཀུན་གཞི་ཟེར་རྙོག་མ་ཅན་གྱི་ཆུ་ལྟ་བུ་དང་།དེ་ངང་
ལས་དྭངས་ཆ་དེ་རྗེན་ལ་བུད་ཡོང་བ་དེ་ལ་ཡེ་ཤེས་ཟེར་བ་རེད།ཡེ་ཤེས་ཞེས་པ་དེ་ཡང་། ཡེ་
ནས་ཡོད་པས་ཡེ་ཞེས་བྱ། །ཐམས་ཅད་ཤེས་པས་ཤེས་ཞེས་བྱ། །ཞེས་གསུངས་པ་ལྟར། ཡེ་
གདོད་མ་ནས་རང་ལ་རང་ཆས་སུ་ཡོད་པའི་རང་བྱུང་གི་ཡེ་ཤེས་བདེ་བར་གཤེགས་པའི་སྙིང་པོ་དེ།
ལམ་བསྒོམས་པའི་སྟོབས་ཀྱིས་མངོན་དུ་གྱུར་པ་ཙམ་ལས་གསར་དུ་བྱུང་བ་མ་ཡིན་པ། ཡེ་ཤེས་
དེ་ཡིས་འཁོར་འདས་ཀྱི་ཆོས་ཐམས་ཅད་མ་འདྲེས་པར་ཤེས་པ་ཞིག་ཡིན་གསུངས་པ་རེད། དེ་
ལྟར་རྒྱུན་སྐྱོང་དུས་དྭངས་ཆ་དང་གསལ་ཆ་ཅན་ཞིག་ཡོད་དགོས་མ་གཏོགས། དེ་ལ་རྨོངས་ཆ་
ཅན། འཐིབས་ཆ་ཅན་ཞིག་ཡོད་སོང་ན་ཀུན་གཞིའི་ངང་དུ་འབྱམས་འགྲོ་བ་རེད། ཀུན་གཞིའི་
ངང་ལ་འབྱམས་སོང་ན་ཀུན་གཞི་ནི་འཁོར་འདས་གཉིས་ཀྱི་གཞི། ཞེས་དེ་གཅིག་པུ་བསྒོམ་ན་
གོལ་ས་ལ་འགྱུར་བ་མ་གཏོགས་དེ་ལ་འབྲས་བུ་གང་ཡང་མེད་གསུངས་ཡོད་པ་རེད། དྭངས་ཆ་དེ་
རྩལ་འདོན་ནས་བསྒོམ་པའི་སྐབས། དྭངས་ཆ་དེའི་ངོ་བོ་ལ་རྣམ་རྟོག་སྐྱེས་ན་སྐྱེ་ཆོག་ཆོག་ཡིན་

པས་སྐྱེས་ན་ཡང་། སྐྱེས་མ་ཐག་རྣམ་རྟོག་གིས་ཚུགས་མི་ཐུབ་ནས་གཅིག་ནས་གཉིས་སུ་བརྒྱུད་
མ་ནུས་པར། སྔར་གྱི་དྭངས་ཆམ་མེར་ཡོད་པ་དེའི་སྟེང་དུ་སླར་འཁོར་ནས་ལྷོད་ཤིག་གེ་བདེ་
འབོལ་ལེ་བ་དེའི་སྟེང་ནས་དྭངས་ཆ་དེའི་ངང་ལ་གནས་པ་ཞིག་ནམ་བྱུང་ན། དེ་དུས་རྩེ་གཅིག་གི་
རང་ངོ་འཕྲོད་པ་ཞེས་སྒོམ་གྱི་སྣེ་མོའི་སྐུད་སྣེ་འདྲ་དེ་དེ་དུས་ཟིན་པ་ཡིན་གསུངས་པ་རེད། དེ་རྩོལ་
བ་བྱེད། བརྩོན་འགྲུས་བྱེད། འབད་པ་བྱེད་ནས་ཡུན་རིང་པོར་མ་བསྒོམ་ན་ངོ་འཕྲོད་པ་ཙམ་གྱིས་
ཉམས་ལེན་གནད་དུ་འགྲོ་མི་ཐུབ་པས། ཨོ་རྒྱན་རིན་པོ་ཆེས། ཡུན་ཐུང་གྲངས་མང་ཁང་སྟོང་
ཐིག་པ་འདྲ། །ཞེས་གསུངས་པ་ལྟར། ཡུན་ཐུང་ངུ་དོང་གྲངས་མང་པོ་ལ་རྒྱུན་དུ་སྐྱོངས་བའི་
སྐབས། ང་ཡེངས་མི་ཉན། ང་འཁྲུལ་མི་ཉན། རིག་པའི་ཡེ་ཤེས་དེ་བརྗེད་མི་ཉན་སྙམ་པའི་དྲན་
པའི་རྫི་བོ་དེ་དང་མི་འབྲལ་བར་སྐྱོང་དགོས། ལྷག་པར་རྩེ་གཅིག་གི་སྐབས་འདིར་དྲན་པ་དེ་ལ་
ཅུང་ཟད་ཤུགས་དྲག་ཙམ་གྱིས་རྩོལ་བ་མ་བྱས་ན། རྩོལ་མེད་ཀྱི་དྲན་པ་དེ་རང་ཤུགས་ལ་ཡོང་མི་
ཐུབ་པ་རེད། དཔེར་ན། བྱིས་པ་ཆུང་ངུ་ལྡོག་ཚུགས་མ་ཚུགས་ཀྱི་སྐབས་མ་ཡིས་བསྐྱོར་ནས་
ལྡོག་ཚུགས་པར་བྱེད་དགོས་པ་ལྟར། ་རྩེ་གཅིག་གི་སྐབས་འདིར་དེ་སྔོན་རྣམ་རྟོག་རྒྱ་འབྱམས་སུ་
སོང་ཆེ་བའི་དབང་གིས་ཉམས་ལེན་གྱི་ལྡོག་ཚུགས་མི་ཚུགས་ཀྱི་མཚམས་ཡིན་པས། ལྡོག་མ་
ཚུགས་བར་དུ་དྲན་པ་དེ་ཡིས་བསྐྱོར་དགོས་པས་དྲན་པ་དེ་ཡོད་དགོས་པའི་རྒྱུ་མཚན་དེ་རེད། དེ་
ལྟར་རྩེ་གཅིག་གི་རང་ངོ་འཕྲོད་ཚེ་སྒོམ་གྱི་སྣེ་ཟིན་པ་རེད། སྒོམ་གྱི་སྣེ་ཟིན་པ་ཙམ་གྱིས་གང་ཡང་
མི་ཕྱིན་པས་ཡར་ཡར་འགྲོ་དགོས་པ་རེད། ཡར་ཡར་འགྲོ་དགོས་ན་སྒོམ་སྟོབས་ཀྱིས་རིམ་པས་
འགྲོ་ནས་སྤང་རྟོགས་ཀྱི་ཡོན་ཏན་རྒྱུད་ལ་འབྱོར་དགོས་པ་རེད། དཔེར་ན། ནད་པ་ཞིག་ལ་
མཚོན་ན། རང་གི་ནད་དེ་ལ་ཕན་པའི་སྨན་དེ་མ་ནོར་བར་ངོ་ཤེས་ནའང་། དེ་ངོ་ཤེས་པ་ཙམ་གྱིས་
ནད་ལ་ཅི་ཡང་མི་ཕན་པར་སྨན་དེ་འབད་རྩོལ་གྱིས་ཡུན་རིང་པོར་ཟ་ནས་ནད་དེ་དྲག་དགོས་པ་དེ་
བཞིན་དུ། མ་རིག་པའི་གཉེན་པོ་རིག་པའི་ཡེ་ཤེས་དེ་ངོ་ཤེས་ནའང་། དེ་ངོ་ཤེས་པ་ཙམ་གྱིས་མ་
རིག་པའི་དྲི་མ་དག་པ་ལ་མི་ཕན་པར་རིག་པའི་ཡེ་ཤེས་དེ་ཡུན་རིང་དུ་འབད་རྩོལ་གྱིས་བསྒོམས་
ན་དེའི་རྩལ་རྫོགས་ནས་མ་རིག་པའི་དྲི་མ་དག་འགྲོ་བ་རེད། དེས་ན། སྤང་བྱའི་དྲི་མ་ཐམས་
ཅད་སྒོམ་སྟོབས་ཀྱིས་རིམ་པས་དག་ཡོང་དུས། རྟོགས་བྱའི་ཡོན་ཏན་ཐམས་ཅད་རིམ་བཞིན་དུ་
རང་ཤུགས་ཀྱིས་རྩལ་རྫོགས་ནས་ནམ་ཞིག་ནས་སྤང་རྟོགས་མཐར་ཕྱིན་ནས་སངས་རྒྱས་དགོས་

པ་རེད། སྤང་རྟོགས་ཀྱི་ཡོན་ཏན་དེ་དག་བརྩོན་འགྲུས་དང་རྩོལ་བ་ལ་བརྟེན་ནས་མཐར་ཕྱིན་པ་
མ་གཏོགས། ངོ་འཕྲོད་པ་ཙམ་དང་གོ་བ་དང་ཐོས་པ་རྐྱང་པས་མི་ཡོང་བ། མཉམ་མེད་དྭགས་པོ་
ལ། རྗེ་བཙུན་མི་ལས་སྐུ་འཕོང་བསྟན་པ་ལྟ་བུ་ཡིན། དེ་ཡང་། མཉམ་མེད་དྭགས་པོ་རིན་པོ་ཆེ་
ལ་རྗེ་བཙུན་མི་ལ་རས་པས་ཕྱག་རྒྱ་ཆེན་པོ་སོགས་གདམས་ངག་ཐམས་ཅད་གནང་། དྭགས་པོ་
རིན་པོ་ཆེས་ཀྱང་བསྒོམས་ནས་རྟགས་བཅུ་ཡོན་ཏན་བརྒྱད་སོགས་མངོན་དུ་གྱུར། དེ་ནས་རྗེ་
བཙུན་གྱིས་ད་ནི་ཁྱེད་རང་གནས་འདི་དང་འདི་ལྟ་བུ་ལ་སྒྲུབ་པ་ཉམས་ལེན་དུ་སོང་གསུངས་ལུང་
བསྟན་པ་ལྟར། དྭགས་པོ་རིན་པོ་ཆེ་ཡང་རྗེ་བཙུན་ལ་ཐུགས་འཕྲེང་བཞིན་ཕེབས། རྗེ་བཙུན་མི་
ལ་ཡང་ཐུགས་འཕྲེང་བཞིན་ཆུ་ཁ་ཞིག་གི་བར་དུ་སྐྱེལ་མ་ལ་བྱོན་ནས་ཆུ་ཁ་དེར་བཞུགས།
དྭགས་པོ་རིན་པོ་ཆེ་ཆུ་ལས་བརྒལ་ནས་ཕེབས་སྐབས། རྗེ་བཙུན་གྱིས་འབོད་པ་མཛད་ནས་ཁྱོད་
འདིར་ཤོག་གསུངས། མདུན་དུ་སླེབས་ཙ་ན་ཕ་རྒན་ངས་དེ་སྔོན་བུ་ཁྱོད་ལ་སྟོན་མ་བྲ་བའི་
གདམས་ངག་ཡོད་དེ་ཁྱོད་ལ་སྟོན་གསུངས། དྭགས་པོ་རིན་པོ་ཆེ་དེ་སྔོན་མ་བསྟན་པའི་གདམས་
ངག་ཇི་ལྟར་སྟོན་ཡོང་སྙམ་དགའ་དྲགས་ནས་མཎྜལ་འབུལ་དགོས་ཞུས་པས། མཎྜལ་མི་དགོས་
གདམས་ངག་འདི་ཡིན་གསུང་ནས་ན་བཟའི་སྣེ་ཡར་བརྗེས་ནས་སྐུ་འཕོང་བསྟན་ནས་ང་ཡི་
གདམས་ངག་དེ་སྔོན་ཁྱོད་ལ་མ་བསྟན་པ་དེ་འདི་ཡིན་པས་ལྟོས་གསུངས། སྐུ་འཕོང་ལ་བལྟས་ཙ་
ན་མི་ཡི་ཤ་ལྟར་མིན་པ་ཤ་མཁྲེགས་ཀོ་མཁྲེགས་ས་རྡོ་ལྟ་བུར་གྱུར་འདུག །འོ་ང་ཡི་གདམས་
ངག་དེ་ཡིན། ད་ཁྱོད་ཀྱིས་གོ་འམ་གསུངས། དེ་གོ་ལགས་ཞུས། ཇི་ལྟར་གོ་གསུངས། ཁྱེད་ཀྱི་
ཡོན་ཏན་འདི་ལྟ་བུ་ཞིག་ཐོབ་དགོས་ན་སྒྲུབ་པ་ལ་སྒྲུབ་ཚུགས་འཛིན་ནས་ཡུན་རིང་པོར་བསྒོམ་
དགོས་པ་དེ་གོ་ལགས་ཞུས་པས། བུ་དེ་ཡིན་ཁྱོད་ལ་གདམས་ངག་ཐམས་ཅད་རྫོགས་ཚར་བས།
ད་ནི་སྒྲུབ་ཚུགས་སྙིང་རུས་ལ་ཐུག་པ་ཡིན། ངས་འཕོང་འདི་ལྟར་མ་སོང་གི་བར་དུ་བསྒོམས་པས་
ཉམས་རྟོགས་འདི་དང་འདི་རྒྱུད་ལ་སྐྱེས་པ་རེད། འདི་ཙམ་ཞིག་མ་བསྒོམས་བར་དུ་ཡོང་མི་ཐུབ།
ད་སྒོམ་བསྲན་གྱིས། སྙིང་རུས་གྱིས། ཨུ་ཚུགས་གྱིས་ལ་སྒོམས་གསུངས། ཡང་། རས་ཆུང་རྡོ་
རྗེ་གྲགས་པ་བསྐྱེལ་མ་མཛད་སྐབས་ཀྱང་དེ་ཇི་མ་ཇི་བཞིན་མཛད་པ་རེད། དེ་གཉིས་ཁོང་གི་
ཐུགས་སྲས་ཉི་ཟླ་ལྟ་བུ་ཞེས་ཐུགས་སྲས་ཀྱི་གཙོ་བོ་གཉིས་རེད། དེ་གཉིས་ལ་གདམས་ངག་
ཐམས་ཅད་ཡོངས་སུ་རྫོགས་ཚར་དུས་གདམས་ངག་མཐར་ཐུག་ལ་སྐུ་འཕོང་བསྟན་རྒྱུ་ཡོད་པ་

རེད། དེ་ལ་གོ་རྒྱུ་ཆེན་པོ་ཡོད་པ་རེད། ཞེས་པ་འདི་ནི་སྐྱབས་རྗེ གྲུབ་རིགས་ཁྱུ་མཆོག་རིན་པོ་ཆེས་
གསུངས་པའི་སྒྲ་ཐག་ལས། ཝཾ་དགོན་གྲྭ་ཀརྨ་ངག་དབང་གིས་བཤུས་ཤིང་། འབྲུག་ཧེ་རུ་དགོན་པའི་མཁན་པོ་
ཨོ་རྣམ་མཆོག་ནས་དག་སྒྲིག་ཞུས་པའོ།། །།
གསུང་ཁྲིད་ཕབ་བཤུས་ཀྱི་གསལ་བཤད་ཐུང་རུ།
ངེས་པ་དོན་གྱི་རྡོ་རྗེ་འཆང་དབང་དཔལ་འཁྲུལ་ཞིག་པ་ཆེན་པོ་ནང་ཆེན་སྐྱབས་མགོན་༧ཨ་ལྡེའུ་
གྲུབ་རིགས་ཁྱུ་མཆོག་རིན་པོ་ཆེ་མཆོག་ནི། སྐུ་ཚེ་གང་བོར་བསྟན་དང་འགྲོ་བའི་དོན་ལ་རྩེ་གཅིག་ཏུ་གཞོལ་བར་
མཛད་ཅིང་། ལོ་ཟླ་ཁོར་མོ་ཡུག་ཏུ་ཕྱག་རྩོལ་དང་ཉམས་ལེན་འཆད་མེད་དུ་གནང་དགོས་པར་བརྟེན། ཕྱོགས་
ཀྱི་ཆོས་ཞུ་བ་དོན་གཉེར་ཅན་རྣམས་ཀྱིས་ཞལ་མཇལ་བྱུང་བའི་སྐབས་དང་བསྟུན་ནས་གསུང་ཁྲིད་གློ་བུར་དུ་ཞུ་
དགོས་པ་དང་། རྗེ་རིན་པོ་ཆེ་གང་ཉིད་ཀྱིས་ཀྱང་གསུང་ཁྲིད་དང་བཀའ་ཆོས་གང་ཞིག་གནང་ནའང་འགྲེལ་པ་
སོགས་ལ་དཔེ་གཟིགས་དང་། གོ་སྒྲིག་གི་ལོང་ཁོམ་མེད་པར་ཞུ་བ་པོ་དེའི་ངོར་ཐད་ཀར་ཤུགས་འབྱུང་དུ་གནང་
གིན་ཡོད་ཅིང་། རྡོ་རྗེའི་གསུང་ལ་སྐྱོན་དང་ནོར་འཛོལ་གང་ཡང་འབྱུང་མི་སྲིད་ཀྱང་། ཕབ་གཤུ་བ་ངེད་ཅག་གིས་
མ་རྟོགས་པ་དང་ལོག་པར་རྟོག་པའི་དབང་གིས་ཕབ་སྒྲིག་སོགས་ཀྱི་སྐབས་གོང་འོག་འཛོལ་བ་དང་སྡེབ་འཁྲུགས་
པ་སོགས་ནོངས་པ་ཕྲན་བུ་རེ་བྱུང་ཡོད་ངེས་ཡིན་པས་གཟུར་གནས་ཆོས་ཀྱི་སྤྱན་ལྡན་ཡོངས་ལ་སྙིང་ནས་བཟོད་
གསོལ་ཞུ་བ་ལགས།
